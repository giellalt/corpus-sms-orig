Nr 575
Lää´ǩǩ sää´mlää´jj mu´ttmest
Ouddum Naantalist ǩie´ssmannu 19 peei´v 1997
Ee´ttikåå´dd riâššâm mie´ldd mu´ttet tä´lvvmannu 24 peei´v 1995 uvddum sää´mlää´jj (253/1995) 63 § 3 momentt, 64 § da 68 § 1 momentt da lââ´zztet 63 §:sa ođđ 4 momentt da lä´ǩǩe ođđ 63 a § tännalla:
63 §
Muttâz ooccmuš
Veinnamlu´vddkåå´dd 36–39 §:in peäggtum ää´ššest lebe jiõččvälddsaž veä´lǧǧsaneerammuužž lebe jee´res mä´hssǩeä´ppõõzz jõskkmen kuõskki ää´ššest ouddam riâššma vuäǯǯ ooccâd muttâz veeineel pââjmõs vaaldšemvuõiggâdvuõi´tte tõnnalla ko vaaldšemlää´jjââ´nnemlää´jjest (586/1996) šiõtt’teet. Muđoi veinnamlu´vddkåå´dd tän lää´jjest meärruum ää´ššest ouddam riâššma vuäǯǯ ooccâd muttâz pâi tâ´l, jõs pââjmõs vaaldšemvuõiggâdvuõtt meâtt veinnamlåå´v. Låå´v vuei´tet miõttâd jõs:
1) lää´jj suåvtõõlâm diõtt jee´res seämmanallšem aa´ššin lebe vuõggâdvuõttpraktiikka õõutnallšemvuõđ diõtt lij vääžnai, što ä´šš viiǥǥat vaaldšemvuõiggâdvuõ´tte rä´tǩǩem vääras;
2) ää´šš viikkmen pââjmõs vaaldšemvuõiggâdvuõi´tte rä´tǩǩeem vääras lij vääžnai ää´ššest šõddâm čiõlgg vââ´jj diõtt; lebe
3) låå´v miõttmušše lij jee´res lo´sses vie´rr.
Aa´ššikuulli ministeria tän lää´jj mie´ldd ouddâm riâššma vuäǯǯ ooccâd muttâz veeineel pââjmõs vaaldšemvuõiggâdvuõi´tte tõnnalla ko vaaldšemlää´jjââ´nnemlää´jjest šiõtt’teet.
63 a §
Riâššâm teâttânouddmuš
Veä´ǩǩvuõđ lebe muuđa tuärrjjõõz lebe mä´hssemǩeä´ppõõz kuõskki ooccmest ouddum riâššâm vuei´tet tuåimmted ooccja teâttân påå´št mie´ldd takai ǩe´rjjen. Ko ij jee´resnalla čuä´jtet, ǩiõččât, šo oocci lij vuäǯǯam teâđ riâššmest čiiččâd peivven tõn mâŋŋa, ko riâššâm lij ouddum påå´št jåå´đtet.
64 §
Ǩiõtt’tõõllâmmääus pe´rrjumuš
Tän lää´jj mie´ldd uvddum riâššmin pe´rrjet määus nu´t mähtt määusai pe´rrjemmest jee´rab šiõtt’teet. Veä´lǧǧsaneerammuužž da jee´res lääini mä´hssemǩeä´ppõõzzi di veä´ǩǩvuõ´đ da jee´res tuärjjõõzz miõttem kuõskki jânnâmpäi´ǩǩjie´llemvue´ǩǩkruuǥǥ riâššâm lie šeža määustemmes. Veä´lǧǧsaneerammuužž da jee´res mä´hssemǩeä´ppõõzz kuõskki jânnampäi´ǩǩjie´llemvue´jji veinnamlu´vddkåå´dd riâššâm lie määustemmes še.
68 §
Måttam õõudbu lää´jjšiõtt’tõõzz vuâlla kuulli tuåim da vuõiggâdvuõttkõskkvuõđ
Måtam saa´mi jeälstââ´ttmest uvddum lää´jj (273/1955), saa´mi määddpo´reâdlää´jj (593/1969) da kåå´mtum sää´mlää´jj mie´ldd riikk da veârrâmstrooitel vuäǯǯmuužž vä´sttmä´hssemäigga da ko´rǧǧe di jee´res määinain jää´ǩǩtet tän lää´jj viõ´ǩǩe pue´ttmest viõǥǥâst le´ddi šiõtt’tõõzzid da tõid vuâđđeeja suåppmušmääinaid. Mâŋŋa tän lää´jj viõ´ǩǩepue´ttemest šõddi kåå´mtum sää´mlää´jj šiõtt’tõõzzid. Jõs õõudpeä´lnn peäggtum lää´jjvuâlaž riikklääinin da kaaupšemhâ´ddvuäǯǯmuužžin vää´ldet pâ´jjel kue´httpie´lin proseent koorǥ ee´jjest, korgg lij kuuitâǥ skamm’mannu 1 peei´vest 1996 rosttovmannu 31 peivva 2001 kue´httpie´lin proseent. Jälstempõrttlääini korggân pe´rrjet peäggtum ääi´jest jää´nmõsân nellj proseent ekksaž koorǥ.
Tät lää´ǩǩ puätt viõ´ǩǩe ǩie´ssmannu 25 peei´v 1997.
Lää´jj 68 § 1 momeent šiõtt’tõõzzid ââ´net riikk kaaupšemhâ´ddvuäǯǯmuužži da riikklääini koorǥin skamm’mannu 1 peei´vest 1996 njuhččmannu 30 peivva 1997 tõn vuä´zzest ko koorǥ lie la´sǩǩuum njuhččmannu 30 peivven 1997 veä´lǧǧtteägga, kåå´tt i´lla võl ma´hssum. Leigga valddum korgg määuset veä´lǧǧnekka kålggmannust 1997. Momeent šiõtt’tõõzzid ââ´net muđoi vue´ssmannu 1 peei´vest 1997.
Naantalist ǩie´ssmannu 19 peei´v 1997
Tää´ssvää´ld Presidentt Martti Ahtisaari
Mädd- da meä´cctäällminister Kalevi Hemilä

