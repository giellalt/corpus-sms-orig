Nr 108
Valdiasåbbar asetõs sää´mǩiõll'lää´jj tiu´ddepiijjmõõžžâst
U´vddum He´lssnest tä´lvvmannu 12 peei´v 2004
Valdiasåbbar tu´mmstõõǥǥ mie´ldd, kåå´tt lij rajjum vuõiggâdvuõttministeeria čuä´jtõõzzâst, šiõtt'teet rosttovmannu 15 peei´v 2003 u´vddum sää´mǩiõll'lää´jj (1086/2003) 29 §:z 1 momeent da 33 §:z mie´ldd:
1 §
Te´l ko ve´rǧǧneǩ âlgg u´vdded sää´mǩiõll'lää´jj (1086/2003) mie´ldd sää´mǩiõllsaž tuåimtemǩee´rj le´be alggpuäđlaž lää´dd- le´be ruõccǩiõllsaž ä´ššǩee´rjest sää´mǩiõllsaž jåårǥlâttmõõžž le´be tõõzz u´vddum sää´mǩiõllsaž ä´ššǩee´rjest lää´dd- lebe ruõccǩiõllsaž jåårǥlâttmõõžž, tõt vuäitt raajjâd le´be jåårǥlâ´tted ä´ššǩee´rj jiõčč, ko mâka tõn reâuǥast lij sää´mǩiõllsaž ooumaž. Ve´rǧǧneǩ vuäitt ha´ŋǩǩeed jåårǥlâttmõõžž sää´mǩiõll'lää´jj 26 §:sest mierruum sää´mǩiõllkonttrest le´be vee´rjlaž jåårǥlõ´ttjest, ǩeä´st lij vuõiggâdvuõtt jåårǥlâ´tted sää´mǩiõlâst le´be sää´mǩiõ´lle.
2 §
Sää´mǩiõllkoontâr le´be jåårǥlâttmõõžž raajjâm ooumaž âlgg tuõđšted ooudbu sarnnum jåårǥlâttmõõžž vuõiggân.
3 §
Ve´rǧǧnee´ǩǩ, kooi tuâjjǩiõll lij sää´mǩiõll, vuäi´tte ââ´nned sää´mǩiõl sij ǩee´rjin, kook lie čuäjtum sää´mǩiõll'lää´jj 2 §:z 1—3 momeentin sarnnum ve´rǧǧnee´ǩǩid.
4 §
Sää´mǩiõllkoontâr oudd õõutsââ´jest sää´mǩiõllsåbbrin juõ´ǩǩ vaalpoodd sää´mǩiõll'lää´jj 29 §:z 1 momenttist mierruum mainnâz, kåå´tt âlgg õhtteed sää´mtee´ǧǧest u´vddum lää´jj (974/1995) 7 §:sest mierruum sää´mtee´ǧǧ mainnsa valdiasåbbra.
5 §
Tät asetõs šâdd viõ´ǩǩe pâ´zzlâšttammannu 1 peei´v 2004.
He´lssnest tä´lvvmannu 12 peei´v 2004
Vuõiggâdvuõttminister Johannes Koskinen
Lää´jjšiõtteemduumšeǩ Eero J. Aarnio
