Nr 1380
Riikksuåvtõõzz asetõs Meä´cchalltõõzzâst
U´vddum Helssnest rosttovmannu 30. peei´v 2004
Riikksuåvtõõzz riâššmõõžž mie´lddsânji, kåå´tt lij tuejjuum mädd- da meäcctäällministeria alttõõzzâst, šiõtt'teet Meä´cchalltõõzzâst rosttovmannu 30. peei´v 2004 u´vddum lää´jj (1378/2004) nuä´jin:
1 §
Halltõs
Meä´cchalltõõzz halltõõzzâst liâ uu´ccmõsân vitt da jeänmõsân čiččâm vuäzzla. Riikksuåvtõs nõõmat halltõõzz vuäzzlaid da mie´rrat vuäzzlain õõut saaǥǥjåå´đteejen da õõut vää´rrsaaǥǥjåå´đteejen. 
Halltõõzz vuäzzlast âlgg lee´d Meä´cchalltõõzz tuâjjvuu´d, jäärnâǩtääl le´be vouddsai kõõččmõõžži ä´šštobddmõš. Vuäzzlaž âlgg lee´d ǩeâštõõttâmvue´jj ouddlâ´sttem nälla tiuddvä´lddlaž.
Halltõõzz vuäzzlain õhtt mie´rreet Meä´cchalltõõzz personkåå´ddi vaalšum oummui kõõskâst, õhtt mädd- da meä´cctäällministeriast, õhtt pirrõsministeriast da õhtt Sää´mjânnam läänast.
2 §
Halltõõzz tuâi
Meä´cchalltõõzzâst u´vddum lää´jj (1378/2004) 16 §:f 3 momentest šiõtt'tuum lââ´ssen da 10 §:f 2 momentest šiõtt'tuum mokstummuužžin halltõs håidd tuâjaid, koid šiõtt'teet riikk jäärnâǩstrooitli´n u´vddum lää´jj (1185/2002), mââibeä´lnn jäärnâǩstrooite´llää´ǩǩ, 10 §:f 1 da 2 momentest. Lââ´ssen halltõs 
1) reäšš jäärnâǩtuåim hâ´ddtummuužž vuâđđjurddsin da hâ´ddtummuužž kuõskki riâššõmvää´ld ââ´nnmest;
2) reäšš jäärnâǩtuåim alttummuužžâst da puttummuužžâst;
3) reäšš Meä´cchalltõõzz takai vaaldšummuštuâjai da tõi teäggtõõzz kuõskki suåppmõõžži vuâđđjurddsin takai vaaldšummuštuâjai jii´jjes-i juâkkaz ceälkkmuužž vuäǯǯmest.
4) reäšš jäärnâǩstrooite´llää´jj 3 §:f 2 momentest jurddum vuä´ssǩee´rji, vuä´ssbie´lvuõđi le´be vuäzzlažvuõđi ha´ŋǩǩummuužži da luõvtummuužži kuõskki alttõõzz raajjmest;
5) reäšš Meä´cchalltõõzzâst u´vddum lää´jj 17 §:st jurddum tuâkkõõzz u´vddmest;
6) reäšš 7 §:st jurddum Meä´cchalltõõzz ceälkkmuužžin;
7) reäšš Meä´cchalltõõzz tuåimm'muužž sizz kuulli aa´šši vahssmuužžâst da vaarnallšem vaaldšummuužžâst;
8) reäšš tuåimtõsjåå´đteei tuâi kuõskki suåppmõõžž määinain;
9) reäšš tuåimtõsjåå´đteei sâjjsain;
10) reäšš alttõõzz raajjmest mädd- da meä´cctäällministre tuåimtõsjåå´đteei meädda särnnmõõžžâst; di
11) ǩiõtt'tââll da reäšš jee´rbi Meä´cchalltõõzz vuäinnmuužž mie´ldd šurrmiârkksaž le´be vuâđđjurddlânji vääžnai aa´ššid.
3 §
Riâššâmtuåimm halltõõzzâst
Halltõs noorââtt saaǥǥjåå´đteei, le´be jos son lij meädda, vää´rrsaaǥǥjåå´đteei kåččmest.
Halltõs lij riâššâmvä´lddvuõđlaž, ǥu saaǥǥjåå´đteei le´be vää´rrsaaǥǥjåå´đteei da uu´ccmõsân pie´ll jee´res vuäzzlain lij pääi´ǩ â´lnn.
Halltõõzz riâššmõõžž tuejjeet prååstai jeä´nbõs jiõnin. Jos jiõn mâ´nne tässa, riâššmõžžân vää´ltet te´l tõt särnnmõš, koon sååbbar saaǥǥjåå´đteei lij känntam.
Halltõõzz vuäzzlast lij vuõiggâdvuõtt ǩee´rjtâttee´l vuäǯǯad ä´šše kuõskki jee´rab särnnmõš på´rddǩerjja.
Halltõs oudd tää´rǩab mie´rrõõzzid ää´šš ǩiõtt'tõõllmest halltõõzzâst.
4 §
Pä´lǩǩõõzz
Mädd- da meä´cctäällministeria mie´rrat halltõõzz vuäzzlai da tiilta´rǩǩeejai pä´lǩǩõõzzid.
5 §
Tuåimtõsjåå´đteei
Meä´cchalltõõzzâst u´vddum lää´jj 10 §:f 3 momentest šiõtt'tuum mokstummuužžin tuåimtõsjåå´đteei håidd tuâjaid, koin šiõtt'teet jäärnâǩstrooite´llää´jj 11 §:st.
Tuåimtõsjåå´đteeijest lij šuurmõsšuur ärvvnõmm.
6 §
Ǩe´lbbjemvuõđõõlǥtõõzz
Tuåimtõsjåå´đteeijest õõlǥtet tuõjju suåppâm pââibuž õllškooultu´tǩǩõs, jäärnâǩtääl da Meä´cchalltõõzz tuâjjvuu´d tobddmõõžž di jåå´đtemnäältobddmõõžž da tuâjast vuäǯǯum da čuäjtum jåå´đtemsilttõõzz.
Luâđkääzzkâ´sttemjåå´đteejest õõlǥtet vergga suåppâm pââibuž õllškooultu´tǩǩõs, toobdštõõtmõõžž takai vaaldšummuštuâjai jii´jjes-i juâkkõ´šše kuulli tuâjai di jåå´đtemnäältobddmõõžž da tuâjast vuäǯǯum da čuäjtum jåå´đtemsilttõõzz. 
Meä´ccjânnamtäällšoormõõžžâst õõlǥtet vergga suåppâm pââibuž õllškooultu´tǩǩõs da toobdštõõtmõõžž meä´ccjânnma kuulli aa´ššid.
Meä´cchalltõõzz vee´rjid õõlǥtet, što ä´ššvuä´msteei lij ääi´jbuž tuåimm'muužžin čuä´jtam nåkam silttummuužž da pâ´sttmuužž, koon vee´rj õõudâsviikkâm håiddmõš ouddlâ´stt.
7 §
Nõõmtummuš
Tuåimtõsjåå´đteei nõõmtummuužžâst šiõtt'teet Meä´cchalltõõzzâst u´vddum lää´jjest. Ou´ddel nõõmtummuužž ää´ššest âlgg äännad Meä´cchalltõõzz ceälkkmuš.
Luâđkääzzkâ´sttemjåå´đteei vergga nõõmat riikksuåvtõs pirrõsministeria alttõõzzâst. Ou´ddel nõõmtummuužž ää´ššest âlgg äännad mädd- da meä´cctäällministeria di Meä´cchalltõõzz ceälkkmuš.
Meä´ccjânnamtäällšoormõõžž vergga nõõmat mädd- da meä´cctäällministeria. Ou´ddel nõõmtummuužž ää´ššest âlgg äännad Meä´cchalltõõzz ceälkkmuš.
8 §
Saaǥǥstõõllâmkåå´dd
Mädd- da meä´cctäällministeria peejj koolm eeǥǥaz vuârstes saaǥǥstõõllâmkoo´ddid Sää´mjânnam lään da Oulu lään di Tâ´vv-Ka´rjjel mäddkåå´dd vuu´did. Pukid saaǥǥstõõllâmkodda ko´lle mädd- da meä´cctäällministeria mierruum saaǥǥjåå´đteei da vää´rrsaaǥǥjåå´đteei di ååu´c jee´res vuäzzla, koin pukin lij vää´rrvuäzzlaž. Saaǥǥstõõllâmkodda kuulli vuäzzla â´lǧǧe ee´ttkâ´stted meer, meä´cctääl, jie´llemvue´ǩǩjääl, pirrõssuejjummuužž da meerlažleettid. Ou´ddel saaǥǥstõõllâmkoo´ddi piijjmuužž mädd- da meä´cctäällministeria äänn ooudbeä´lnn peäggtum laanai läänhalltõõzzin da ä´ššvuä´msteei mäddkoo´ddi leettin ceälkkmuužžid saaǥǥstõõllâmkodda vaalšum oummin.
Saaǥǥstõõllâmkoo´ddi tuâjj liâ:
1) u´vdded Meä´cchalltõ´sse ceälkkmuužžid vääžnai riikk mädd- da čää´ccvuu´di âânnmõ´šše kuõskki kõõččmõõžžin;
2) tuejjeed Meä´cchalltõ´sse alttõõzzid lokku vää´ldee´l pääiklaž meeri sââi da tuåimi õ´httesuåvtõõllâm diõtt Meä´cchalltõõzz tuåimm'muužž plaanmen.
9 §
Õhttsažtuâjjä´rttel
Meä´cchalltõs vuäitt piijjâd dåmmpäi´ǩǩvoudda õhttsažtuâjjä´rttlid, koozz ko´lle Meä´cchalltõõzz da vuu´d meer ä´ššviikki. 
10 §
Viõ´ǩǩepuättmuš- da serddšiõtt'tõõzz
Tät asetõs puätt viõ´ǩǩe tä´lvvmannu 1. peei´v 2005.
Ou´ddel asetõõzz viõ´ǩǩepuä´ttmuužž vouddsa pijjum saaǥǥstõõllâmkåå´dd juä´tǩǩe tuåimm'muužžes tuåimmpââi lo´ppe
Mâi´d jee´ressââ´jest šiõtt'teet Meä´cchalltõõzz luâđsuejjeemtuâjai tuejjeei jii´jjes-i  juâkkaz šoormõzz vee´rjest, kuâsk asetõõzz viõ´ǩǩe puä´ttmest Meä´cchalltõõzz takai vaa´ldšummuštuâjai jii´jjes-i juâkkaz šoormõzz vee´rj.
Ou´ddel asetõõzz viõ´ǩǩepuättmuužž vuei´tet riõmmâd viõ´ǩǩepiijjâm oudldõs tuåimid.
Helssnest rosttovmannu 30. peei´v 2004
Mädd- da meä´cctäällminister Juha Korkeaoja
Halltõssaaǥǥstõõlli Matti Setälä
