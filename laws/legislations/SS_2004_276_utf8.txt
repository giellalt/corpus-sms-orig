Nr 276
Lää´ǩǩ sää´mlää´jj mu´ttmest
U´vddum He´lssnest njuhččmään 16 peei´v 2004
Riikkpeei´vi meä´rrõõzz mie´ldd kåå´mtet tä´lvvmannu 24 peei´v 1995 u´vddum sää´mlää´jj (253/1995) 50 § di mu´tteet 18 da 20 §, 39 §:z 3 momentt, 55 §, 57 §:z 2 momentt da 65 § nåkamnallšem ko tõin lij 39 §:z 3 momentt lää´jjest 1289/1996, nääi´taa:
18 §
Lääin da veä´ǩǩvuõđ ooccmõš da miõttmõš 
Lääinaid da veä´ǩǩvuõđid meâtt ooccmõõžžâst Sää´mjânnam tuâjjviõkk- da jie´llemvue´ǩǩkõõskõs. Ooccmõš âlgg raajjâd pâi ǩe´rjjtee´l da tõt âlgg vuâllaǩe´rjjted. Tõn cõõggkani, što mâi´d jee´reså´rnn lää´jjest šiõtt'teet, âlgg ooccmõõžž vuâllaǩe´rjjted.
Ouddâl ko tuâjjviõkk- da jie´llemvue´ǩǩkõõskõs meärrad lääin le´be veä´ǩǩvuõđ miõttmest, vuei´tet ooccmõõžžâst ha´ŋǩǩeed kåå´dd jânnampäi´ǩǩjie´llemvue´ǩǩve´rǧǧnee´ǩǩ ceälkkmuužž di jee´res ceälkkmuužžid še. Ceälkkmušmõõntõõllmuužžâst vuei´ted u´vdded tää´rǩab šiõtt'tõõzzid mädd- da meä´cctäällministeeria asetõõzzin.
20 §
Kååccmuš
Mädd- da meä´cctäällministeriast, mädd- da meä´cctäällministeeria teâttkääzzkõskõskksest da tuâjjviõkk- da jie´llemvue´ǩǩkõskksest lij vuõiggâdvuõtt u´vdded sij tuâjast åårai ve´rǧǧoummui tuâjjân raajjâd ooudpeä´lnn i´lmmtekani tän lää´jjest mie´rruum veä´ǩǩvuõđi, lääinai da jee´res tuä´rjjõõzzi miõttmõ´šše, mähssmõ´šše da âânmõ´šše kuulli oudldõõzzi da määinai jäkktõõllmuužž vuâppmõõžžâst ta´rbbeš ta´rǩǩumuužžid.
Tä´rjjõõzz vuäǯǯai âlgg ko´rvvõõzztää čuäi´jted ta´rǩǩeeja pukid taarbšeei tiill- da jee´res ä´ššǩee´rjid, koin juu´rdet še autmaattlaž teâđai ǩiõtt'tõõllmuužž veäkka le´be jee´resnalla rajjum le´be seilltum va´stteei aunnsid da še jee´resnalla veä´ǩǩted ta´rǩǩõõzzâst. Ta´rǩǩeejast lij vuõiggâdvuõtt vuâppamtuâi oudldam veeidâsvuõđâst ta´rǩǩeed tuä´rjjõõzz vuäǯǯaja kuulli žeevti aassâmpääi´ǩid, šâddmääddaid, puu´t'tem- da valmštemstrooitlid, ääi´tid, kaaupšempääi´ǩid da jee´res tuä´rjjõõzz miõttmõ´šše da mähssmõ´šše vaikkteei  åårrmõõžž. Ta´rǩǩumuš vuäitt kuõskkâd seämmanlla tuä´rjjõõzz vuäǯǯja le´be tuä´rjjõõzz tuåimteeja. Ta´rǩǩumuužž ij vuei´t kuuitõǥ tue´jjeed dommrääuh vuâlaž põõrtin.
39 §
Veä´ǩǩvuõđi vä´sttpe´rrjummuš
Veä´ǩǩvuõtt âlgg pe´rrjed mååust mååžna ääi´j se´st lokku vää´ldee´l vä´sttpe´rrjumuužž määi´n da oummu mä´hssemoodd. Valdiasåbbar asetõõzzin vuei´tet šiõtt'teed tää´rǩben tõn ääi´jest, koonn se´st veä´ǩǩvuõtt âlgg pe´rrjed mååust. Veä´ǩǩvuõđ ij vuäǯǯ teänab mie´rreed vä´sttpe´rrjumuužž vuâlla tõn mâŋŋa, ko 10 ee´ǩǩed lij mõõnnâm tõ´st, ko veä´ǩǩvuõđ mââimõs mähss lij mahssum. Pe´rrjumuužž vuäǯǯat tue´jjeed piiđi åålǥasmettumuužžâst mie´rruum vue´jjest. 
55 §
Tiu´ddepiijjâmve´rǧǧnee´ǩǩ
Mädd- da meä´cctäällministeria, Sää´mjânnam tuâjjviõkk- da jie´llemvue´ǩǩ-kõõskõs, mädd- da meä´cctäällministeeria teâttkääzzkõskõõskõs Aanar kåå´dd jânnampäi´ǩǩjie´llemvue´ǩǩve´rǧǧneǩ da Meä´cchalltõs â´nne huõl tän lää´jj tiu´ddepiijjâm diõtt. Meä´cchalltõõzz Pâ´jj-Sää´mjânnam luâđhåiddvu´vdd âânn huõl valdia mädd- da čää´ccvuu´di håiddmest sää´mvuu´vdest da tõõi ââ´nnmest šõddi jee´res tuåimin, koid tät lää´ǩǩ oudldâstt. Mädd- da meä´cctäällministeeria asetõõzzin vuei´tet taarbi mie´ldd u´vdded tää´rǩab meä´rrõõzzid mõõntõõlmin, mâid jäkktõõlât tän lää´jj tiu´ddepiijjmest. 
Tän lää´jj mie´lddlaž tuâjain vuei´tet, tõn mie´ldd ko valdiasåbbar asetõõzzin tää´rǩben šiõtt'teet, ââ´nned veä´ǩǩen Sää´mjânnam läänhalltõõzz da jee´res valdia ve´rǧǧnee´ǩǩid.
57 §
Kuuli ko´rvvummuš
Saa´mi ouddoummu da suu veä´ǩǩen reâuggai piisar tuâjai hoi´ddmest määu´set pää´lǩ da kuuli ko´rvvõõzz mäddtääll ooudâsviikkâm-foond vaa´rin tõn mie´ldd ko mädd- da meä´cctäällministeria jeerab meärrad.
65 §
Tää´rǩab šiõtt´tõõzz da nââneei ä´ššǩe´rjjkää´vv
Valdiasåbbar asetõõzzin vuei´tet šiõtt'teed tää´rǩben tuä´rjjeemvue´jjin, tuä´rjjõõzz miõttâmvuâđain, tuä´rjjõõzzi jäänbõsmie´rin da suåppmõ´šše vuâđđai tuä´rjjõõzzi takai määi´nin da tõ´st, što mä´htt tuä´rjjõs vuäitt lee´d jee´resnallšem vuu´di mie´ldd.
Mädd- da meä´cctäällministeeria asetõõzzin vuei´tet u´vdded tää´rǩab šiõtt'tõõzz tuä´rjjõõzz u´vddmest da tuä´rjjeemtaa´zzin, ko mõõk lie tän lää´jjest da tõn mie´ldd u´vddum asetõõzzâst. Mädd- da meä´cctäällministeria raavâd še kaupp- da veä´lǧǧǩee´rji kää´vid, ooccâm- da tu´mmjemkää´vid da jee´res kää´vid, koid taarbšet tän lää´jj âânnmõõžž diõtt.
Tät lää´ǩǩ šâdd viõ´ǩǩe kiđđmannust 1 peei´v 2004.
Ko tät lää´ǩǩ šâdd viõ´ǩǩe, viõǥǥâst åårram šiõtt'tõõzzid da meärrõõzzid ââ´net kuuitâǥ tõn räjja ko jee´reld mie´rreet.
He´lssnest njuhččmään 16 peei´v 2004
Tää´ssvää´ld Presidentt Tarja Halonen
Mädd- da meä´cctäällminister Juha Korkeaoja
