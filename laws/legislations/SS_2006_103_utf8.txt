103/2006

U´vddum He´lssnest tä´lvvmannu 9 peei´v 2006

Valdiasåbbar asetõs nuõrituâjast da -politiikkâst

Valdiasåbbar tu´mmstõõǥǥ mie´lddsânji, kåå´tt lij tuejjuum mätt’tõsministeria maadârdõõzzâst, šiõtteet tä´lvvmannu 27 peei´v 2006 u´vddum nuõrilää´jj (72/2006) nuä´jain:

1 lååkk

Valdia nuõrituâjj da -politiikk

1 §

Nuõripolitiikk ooudâsviikkâmprogramm

Nuõrilää´jj (72/2006) 4 §:fâst jurddum nuõripolitiikk ooudâsviikkâmprogramm valmštõõlât mätt’tõsministeriast õhttsažtuâjast sosial- da tiõrvâsvuõttministeria, tuâjjministeria, pirrõsministeria di taarbše´mmen še jee´res nuõri peä´lestvälddmõõžžâst vääžnmõš ministeriaivui´m.

Ooudâsviikkâmprogramm âânn se´st vä´lddkåådlaž nuõripolitiikklaž täävtõõzzid di läänai da koo´ddi nuõripolitiikkla programmtuâi vuâđđjuurdid, kook ko´lle nuõri škoou´l´jumu´šše, tuâjjvuõ´tte, pi´rǧǧumu´šše, tiõrvâsvuõ´tte, liikkee’es meerlažvuõ´tte da sosiaalaž staanmu´ššše, jälstumu´šše, põrggivuõ´tte, prizoovvuõ´tte da prizoovte´meskääzzkõ´sse da jee´res päärnaid da nuõrid kuulli ääi´jpoddsaž aa´ššid. Prograammâst päärnaid kuulli ǩiõččâmvue´jj vää´ldet lokku eärben päärnai šõddâm peä´lest.

Mätt’tõsministeria peejj taarbše´mmen tuâjjä´rttel prograamm valmštõõllâm da praavvâm diõtt.

2 §

Valdia nuõriaa´šši saaǥǥstõõllâmkå´dd

Valdia nuõriaa´šši saaǥǥstõõllâmkåå´ddest lij saaǥǥjåå´đteei, kue´htt vää´rrsaaǥǥjåå´đteei da jäänmõsân 15 jee´res vuässla. Valdiasåbbar kåčč  tuåimmkå´ddne´ǩǩen nuõri šõddeem- da jie´llemvuâkka tobdstõõttâm persoonid. Saaǥǥstõõllâmkåå´dd vuässla â´lǧǧe lee´d vä´lddkåådlai
nuõriorganisaatiai da nuõrituâi tuejjeeja organisaatiai e´tǩǩõsttum persoon.

Saaǥǥstõõllâmkåå´dd tuåimmpââ´jj lij nellj ee´ǩǩed. Saaǥǥstõõllâmkå´dd piijât nu´tt mä´htt parlameent vaalpââi´jin kuuđ mannu se´st vaalpââi aalgâst da tõn tuåimmpââ´jj juätkkai, poka puõ´tti saaǥǥstõõllâmkå´dd lij pijjum.

Saaǥǥstõõllâmkå´dd lij mie´rreemvää´ldlaž, ku såbbar saaǥǥjåå´đteei da jäänmõsân pie´ll jee´res vuässlain lij pääi´ǩ â´lnn.

Saaǥǥstõõllâmkåå´ddest lij vä´lddpiisar, koon mätt’tõsministeria vä´ldd da koon tuåimmpââ´jj lij jäänmõsân nellj ee´ǩǩed. Lââ´ssen saaǥǥstõõllâmkåå´ddest vuei´tte lee´d jee´res personkåå´dd. Saaǥǥstõõllâmkåå´dd koontârtuâi hååidat mätt´tõsministeriast.

Saaǥǥstõõllâmkåå´dd saaǥǥjåå´đtejja da jee´res vuässlaid, piizra da ä´šštobddjid kuulli sååbbarpä´lǩǩõõzzi mä´hssmõõžžâst reäšš mätt’tõsministeria.

3 §

Ärvvtõõllâm- da veä´ǩǩvuõtt’tuåimmkå´dd

Ärvvtõõllâm- da veä´ǩǩvuõtt’tuåimmkåå´ddest lij saaǥǥjåå´đteei, vää´rrsaaǥǥjåå´đteei da jäänmõsân čiččâm jee´res vuässla. Valdiasååbbar kooll vuõššân vä´lddkååddlai nuõriorganisaatiaid da mâŋŋa kuullmest kåčč tuåimmkå´ddne´ǩǩen nuõrituåimmjumu´šše tobdstõõttâm persoonid.

Tuåimmkåå´dd tuåimmpââ´jj lij nellj ee´ǩǩed. Tuåimmkå´dd piijât nu´tt mä´htt parlameent vaalpââi´jin kuuđ mannu se´st vaalpââi aalgâst da tõn tuåimmpââ´jj juätkkai, poka puõ´tti saaǥǥstõõllâmkå´dd lij pijjum.
Tuåimmkå´dd lij mie´rreemvää´ldlaž, ku såbbar saaǥǥjåå´đteei da jäänmõsân pie´ll jee´res tuåimmkå´ddnee´ǩǩin, lij pääi´ǩ â´lnn.

Tuåimmkåå´ddest lij vä´lddpiisar, koon mätt’tõsministeria vä´ldd da koon tuåimmpââ´jj lij jäänmõsân nellj ee´ǩǩed. Lââ´ssen tuåimmkåå´ddest vuei´tte lee´d jee´res personkåå´dd. Tuåimmkåå´dd koontârtuâi hååidat mätt´tõsministeriast.

Tuåimmkåå´dd saaǥǥjåå´đtejja da jee´res tuåimmkå´ddnee´ǩǩid, piizra da ä´šštobddjid kuulli sååbbarpä´lǩǩõõzzi mä´hssmõõžžâst reäšš mätt’tõsministeria.

2 lååkk

Valdiateäggtõs

4 §

Valdiaveä´ǩǩvuõ´tte vuõiggõttum nuõriorganisaatiaid da nuõrituâi kääzzkâ´sttemorganisaatiaid

Mätt´tõsministeria preemm ooccmõõžžâst organisaatia, kåå´tt lij nuõrilää´jj 10 §:f 1momeent mie´lddsaž, veä´ǩǩtem vä´lddkåådlaž organisaatia le´be vä´lddkåådlaž nuõrituâi kääzzkâ´sttemorganisaatia. Ooccmõõžžâst âlgg maadârded mätt’tõsministeria beälla čiõlǥtõs organisaatiast, tuåimmkå´ddnee´ǩǩin, tuåimmjumuužžâst da täällvuõđâst.

Vä´lddkåådli´žžen nuõriorganisaatian vuei´tet priimmâd organisaatia, ko´st liâ uu´ccmõsân 1000 personvuässla da ko´st obbvuässlažmeä´rest uu´ccmõsân kue´htt kuälmõõzz liâ vuâlla 29- ekksa le´be koon kruuggorganisaatiai le´be pääiklažsie´bri õ´httelaskkuum personvuässlažmie´rr lij uu´ccmõsân 1 000 da ko´st obbvuässlažmeä´rest uu´ccmõsân kue´htt kuälmõõzz liâ vuâlla 29- ekksa. Organisaatia priimm´men âlgg vä´ldded lokku tõn ââ´nnem nuõrituâjj, tuåimmjemvu´vdd da vuässlažmie´rr di tõt, mä´htt organisaatiast teâuddai nuõri vuässõõttmõš tu´mmstõktuõjju.

Mätt’tõsministeria âânn looǥǥstõõǥǥ veä´ǩǩtem organisaatiain.
Ooudbeä´lnn 2 momeentest peäggtum priimmânvuâđain vuei´tet moksted ǩiõll’laž le´be jee´res minoriteett kõõskâst le´be tuåimmvuu´dstes vä´lddkå´ddlažân ee´ttkâ´sttee´l ǩiõččâm organisaatia beä´lnn.

5 §

Veä´ǩǩvuõđi miõttmõš

Nuõrilää´jj 10 §:f 1 momeentest jurddum vä´lddkåådlaž nuõriorganisaatiaid da vä´lddkåå´ddlaž nuõrituâi kääzzkâ´sttemorganisaatiaid miõđât takaiveä´ǩǩvuõtt tuejjeemvuâđđõõvvmõõžž mie´lddsânji organisaatia tuåimmjemplaan da mä´hssemplaan vuâđast.

6 §

Tuejjeemvuâđđõõvvâmvuõtt

Tuejjeemvuâđđõõvvâmvuõđid ärvvtõõlât plannum da čõõđtum tuåimmjumuužž vuâđast.

Tuåimmjumuužž šlaajj ärvvtõõlât kõskkvuõđâst juõ´ǩǩ organisaatiain pijjum täävtõõzzid da tõõi teâuddjumu´šše. Tuåimmjumuužž veeidasvuõđ ärvvtõõllmen vää´ldet lokku organisaatia põõššinallšem tuåimmjumuužž kruugâst åårrai nuõri mie´rr di tuåimmjumuužž vaikktemvuõtt da vooudlaž kä´ttemvuõtt. Ekonomiivuõđ ärvvtõõllmen vää´ldet lokku organisaatia jii´jjes tuåimmjem tuejjumuužžid, vaaldšem kuuli vuässõ´sse obbkuulin di tuåimmjumuužž puu´tteemvuõ´tte. Veä´ǩǩvuõđ taarb tu´mmje´mmen vää´ldet lokku organisaatia ekonomiivuõđ vue´ǩǩ, jee´res õlmmsa veä´ǩǩvuõđ da vä´lddveârlaž tuåimmjumu´šše ââ´nnem diõtt åårrai vää´raid.

Ääi´jpoddsa õhttsažkåådlaž miârkktõõzz ärvvtõõllmen vää´ldet lokku organisaatiai liikkee´esvuõtt õhttsažkåådlaž aa´ššin di nuõri sosiaalaž staanmõõžžâst.

Veä´ǩǩvuõđ miõttmõõžžâst vä´lddkåådlaž nuõriorganisaatiai kruuggorganisaatiaid da nuõrilää´jj 11 §:fâst jurddum nuõrituâjaid tuejjeejai organisaatiaid jä´ǩǩtet suåppâm vuässõõzzin, mâi´d 1―3 momeentest šiõtteet.

7 §

Vuä´ppõõzz priimmâm kuulin

Mätt’tõsministeria oudd veä´ǩǩtem vä´lddkåådlai nuõriorganisaatiaid da vä´lddkåådlai nuõrituâi tuejjeejai organisaatiaid piiriee´jji mie´rrtie´ǧǧi ooccâm diõtt čõõđtem äi´ǧǧen vuä´ppõõzzid valdiaveä´ǩǩvuõ´tte kuulli priimmâm kuulin.

8 §

Vä´lddkåådlaž nuõrikõõskõõzzi priimm’mõš veä´ǩǩtem kõõskõssân.

Vä´lddkååddlaž nuõrikõõskõõzzin juu´rtet tõid koo´ddi, kå´ddkonseerni, nuõriorganisaatiai, nuõrituâi tuejjeejai organisaatiai, nuõrituâi kää´zzkâ´sttemorganisaatiai da jee´res õhttõõzzi vuä´mstem kõõskõõzzid, koid mättõsministeria preemm veä´ǩǩtem kõõskõssân.

Priimm´mõõžž oudldõssân lij, što:

1) kõõskõs lij šorradvuõđstes da niâvvaivuõđstes vooudli´žže, vä´lddkååddli´žže da meeraikõskksi´žže tuåimmjumu´šše suåppi.

2) kõõskõõzz vaaldšem da ekonomii lij rajjum nu´tt, što nuõrilää´jj 12 §:f 2 momeentest jurddum oudldõõzz teâuddje;

3) kõõskõs kääzzkâstt vuõss´sâjjsânji vooudla, vä´lddkåådla da meeraikõskksa nuõrituåimmjumuužž, lei´rr- da luâttškooultuåimmjumuužž di nuõri liikkee´es meerlažvuõđ da sosiaala staanmõõžž ooudâsviikki tuåimmjumuužž;

4) kõõskõs tuåimmai taarbše´mmen nuõrituâi ooudâsviikkâmkõõskõssân da koo´ddi nuõrituâi vooudlaž kääzzkâ´sttemkõõskõssân di oudd taarbše´mmen nuõrituâi juä´tkk- da tiuddeemškoou´l´jumu´ššân;

5) Kõõskõõzzâst lij staanvuõttplaan.

9 §

Tuåimmjemveä´ǩǩvuõđ miõttmõš nuõrikõõskõ´sse

Kõõskõõzz tuåimmjemveä´ǩǩvuõđ miõđât 8 §:f 1momeentest jurddum âânnmõ´šše. Kõõskõõzz tuåimmjumuužžâst jäänaš âlgg lee´d nuõriââ´nnem täävtõssân uu´ccmõsân kue´htt kuälmõõzz kõõskõõzz âânnmõõžžâst. Tuåimmjemveä´ǩǩvuõđ ij vuäǯǯ ââ´nned jee´res tuäimmjumuužž kuulid.

Nuõriââ´nnem veeidasvuõđ ärvvtõõlât 8 §:f 2 momeent 1―4 pääi´ǩ mie´lddsa âânnmõõžžin da puu´t´teemkuulin. Lââ´ssen vää´ldet lokku kõõskõõzz plannum tuåimmjumuužž määŋgpeällsažvuõtt, šlaajj da täävtõõllâmvuõtt, spesialsilttõs di kõõskõõzz ââ´nnemtää´ss da nuõriââ´nnem vuässõs tõn tuåimmjumuužžâst.

Raajjâmveä´ǩǩvuõđid vuei´tet miõttâd kõõskõõzz haŋkkumuužžâst, raajjmõõžžâst, vuâđteevvmõõžžâst da niâvvai diõtt šõddi kuulin.

3 lååkk

Viõ´ǩǩepuättmõš- da se´rddemšeâttmõõžž

10 §

Viõ´ǩǩepuättmõš

Tät asetõs puätt viõ´ǩǩe pâ´zzlâšttammannu 1. peei´v 2006. Asetõõzz 4 da 5 § puä´tte seârvvna viõ´ǩǩe ođđee´jjmannu 1. peei´v 2007.

Tän asetõõzzin jaukkeed nuõrituâjast kålggmannu 22 peei´v 2002 u´vddum valdiasåbbar asetõs (729/2002).

Ouddâl asetõõzz viõ´ǩǩepuättmõõžž vuei´tet riõmmâd asetõõzz tiu´ddepiijjâm oudldem tuåimid.

11 §

Nuõripolitiikk ooudâsviikkâmprograamm priimm’mõš vuõssmõs vuâra

Valdiasåbbar preemm nuõripolitiikk ooudâsviikkâmprograamm vuõssmõs vuâra ee´jj 2007 äi´ǧǧen.

He´lssnest tä´lvvmannu 9 peei´v 2006

Kulttuurminister Tanja Karpela
Halltõsduumšeǩ Sari Korpimies
