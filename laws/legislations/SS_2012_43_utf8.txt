43/2012
Mädd- da meä´cctäällministeria tu´mmstõk sää´mlää´jj mie´lddsai jäänmõspuåđraajin
U´vddum He´lssnest tä´lvvmannu 23 peei´v 2012
Mädd- da meä´cctäällministeria tu´mmai tä´lvvmannu 24 peei´v 1995 u´vddum sää´mlää´jj (253/1995) 5 §:f 3 momeent nuäjin:
1 §
Sää´mlää´jj mielddsai tuärjjõõžžid miõttâmpoodd jee´res ku sää´mlää´jjest jurddum põõrǥâstuejjumuužžâst vuõǯǯum puåtti vuei´tte lee´d jäänmõsân 42 600 eu´rred ee´jjest. Pie´llkuei´mi peä´lest seämmaååraš õ´httela´sǩǩuum puåtti vuä´ǯǯe lee´d jäänaš 55 900 eu´rred.
Ooudpeä´lnn 1 momeentest jurddum obbpuåttji jäänmõsmie´rid pââ´jeed 2 100 eeu´rin juâkksast ooccipiârkådda kuulli päärnast, kåå´tt i´llakku tiuddâm 18 ee´ǩǩed tõn ka´lndaree´jj loopp mõõnee´st, kuä´ss tuärjjõõzz occât.
2 §
Puåđin juu´rdet tän tu´mmstõõǥǥâst valdiapiiđâst piiđvuâlaž obbpuåttjid, ko´st liâ ǩie´ppuum puåttji ha´ŋǩǩõõzzâst šõddâm kuul. Puåttjen jeät õ´nnu tuâite´mvuõđstaanlää´jj (1290/2002) mie´lddsa tuâite´mvuõttouddõõzz, paalǥâskoo´ddin vuõǯǯum pä´lǩǩpuåtti jeätka ni nåkkam puåttjid, koid vuei´tet ǩiõččâd čiõlggsânji pooddi mie´ldd šõddi tuâjjan.
3 §
Puåtti tuõđât ää´šš ǩiõtt'tõõllâm pue´ttemääi´j oudldum mââimõõžžâst tuåimtum piiđâst tuõttum piiđvuâlaž puåttji vuâđast, lokku vää´ldee´l seârvvna ärvvtõllum le´be mudoi tuõttâmnalla åårrai puõttjin šõddâm muuttõõzzid. 
4 §
Õhttsažkoo´ddi valdiapiiđâst piiđvuâla puåttji mie´rren vää´ldet lokku tõn õhttsažkåå´dd vue´ssbeä´l le´be vuässla da suu pie´llkuei´mes puåtti, koon puåtti liâ šuurmõs.
5 §
Tät tu´mmstõk puätt viõ´ǩǩe tä´lvvmannu 31 peei´v 2012.
Tän tu´mmstõõǥǥ suåvvtet ooccmõõžžid, kook puä´tte ǩiõtt'tõõllâm vuâlla, te´l ko tu´mmstõk lij puättam viõ´ǩǩe. 
He´lssnest tä´lvvmannu 23 peei´v 2012
Mädd- da meä´cctäällminister Jari Koskinen
Saaǥǥstõõlli ve´rǧǧooumaž Sirpa Karjalainen
