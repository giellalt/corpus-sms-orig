Nr 253/1995
Sää´mlää´ǩǩ
Addon Helssnest 24 peei´v nuu´bbmannust 1995
Riikkpeei ´vi riâššâm mie´ldd šiõtt’teet:
1 lååkk
Aalmilaž siõtt’tõõzz
1 §
Lää´jj tmie´rr
Tän lää´jj täävtõssân õõudâsviikkâd sää´m-´meer da -vuu´vd jie´llem da pi´rǧǧeemvuõttvââjlažvuõđid da ruõkkâd da õõudâsviikkâd sää´mkulttuur.
Tän lää´jj vuâlaž tuåimid viõ´ǩǩe piijjmen âlgg vuâmmšed vuõss saa´jest:
1) saa´mi luâđ- da jee´res jie´llemvue´jji da sää´mkulttuur õõudâsviikkmuš da jie´llemvue´jji määŋgpeällsâžen tuejjummuš
2) jälstempõõrti da jeälstem- da tuâjjpirrõõzz pue´rummuš
3) sää´mtääli pue´rummuš da tõõi põõžžtummuš saa´min
4) luâđree´ǧǧesvuõđi pi´štti äu´ǩǩummuš, ä´rbbvue´ǩǩpirrõõzz ruõkkmuš da še jee´res pirrõsaa´ššid; da 
5) di še jee´resnalla sää´mvuu´vd õõudâviikkmušše
2 §
Sää´mvu´vdd
Tän lää´jj vuâlaž tååimid spraavdõõđât sää´mvuu´vd õõudâsviikkâm vääras
Sää´mvu´vdd lij tän lää´jj miel´dd vu´vdd, kåå´tt šâdd
1) nuõrttjest riikk raaj räjja
2) sââu´jest Låttjo´ǩǩe Kattajââu´r räjja da tõn liinj räjja, kåå´tt mâânn Kattajââ´ur viõstârpeä´ln Ruohojââ´uri räjja da tõõi låå´ddǩe´rddempeä´l Kuruvuei´v räjja da tõ´st õõudâs Mattojââu´r viõsttârpeä´l Näŋŋvuõn viõstârǩeâčča mie´ldd looǥǥeel Keväjââu´r vu´vdd obbnes.
3) Viõstrest liinj räjja, kåå´tt mâânn ǩe´jjmiel´dd Näŋŋvuõn Tsarminjaarǥ tâ´vvǩeâcca da tõs´t Paalǥâssuõllja da tõ´st õõudâs Kärppäsuõllu, Varttasuõllu, Koutukinsuõllu, Lihasuõllui, Kuorpasuõllu, Pahtasalmensuõllui da Pisternjaarǥ nuõrttpeä´l da Naamajââu´r tääl tä´vvpeä´l Nje´ǯǯjââu´r Siiričue´lm Lammassuâllja da veâl õõudâs Iijââu´r Ruâvnja´rǧǧe da Aanar da Uccjooǥǥ kåå´ddi kõskksaž raaj täjjaCuõ´lmmvää´r puõtt; da 
4) tâ´vven Aanar da Uccjoǥǥ raaj räjja
3 § 
Põrggâmvu´vdd
Tän lää´jj mie´ldd luâđjie´llemvue´ǩǩen looǥǥât u´ccmäddtääll da spesialmäddtääll da kue´llšeellmuš, mie´ccstummuš da puäʒʒtääll di še mue´rjjuussmuš , kuõbbri noorrmuš da nåkkam jee´res ođđsmõõvvi luâđree´ǧǧesvuõđi äu´ǩǩummuš.
Tät lää´ǩǩ kuâskk še jee´res u´ccpõrggmuužž, (mie´ldd looǥǥeel alggpohttmuš) mii oudd tuâj põrggja da suu peârri vuäzzlaid da še tõn ool veâl jee´res oummid nu´t, štõ tõt va´sttâd jeänmõsân kolmm ee´ǩǩtuâjjpääi´ǩ. Jõs põrggâmest lij sa´mi jijjâz pri´meâr saa´mi pi´rǥǥeemvuõ´tte, vuei´tet še šuu´râb põrggâmužž lääinted da veä´ǩǩted ko mâi´d lij õõu´dpeä´lnn ceälkkum.
4 §
Sämmlaž
Tän lää´jj mie´ldd sämmlažân ǩiõččât oummu, kåå´tt jijjõč ǩeâčč sämmlõžžen, õudltõssân lij, štõ son jiõčč lebe koon puärssin lebe ääjjjin da ääkkin hå´t de õhtt lij mättjam vuõsmâs ǩiõllân sää ´m ǩiõ l, lebe son lij näkkam oummu kåå ´rmlač lebe son lij õõudjab lää ´ǩǩšiõtt ´tõõzzâst ceälkkum šõddâmvuođlaž sämmlaž lebe näkkam oummu da suu kå ´rmmlač.
5 §
Tuõrjjõõzz vuâla oummu da põrggâm
Tän lää´jj vuâlla kuulli lääinain, veä´ǩǩvuõđin da jee´res tuärrjõstuåimin vuäitt piâssâd vuäzzlõzân nåkkam sämmlaž, koon põõšši jeälstempäi´ǩǩ lij sää´mvuu´vdest, da kåå´tt lij ekonomalaž saa´jes da jie´llemvue´jjes da še ooumžen lij nåkkam, štõ suu kännad tuärjjad. Seämma kuâskk še sämmla pie´lkuei´m. Tuõrjjõzz u´vddemen vää´ldet lokku oocci da suu pie´llkueim puåtti, vää´rkõsvuõtt da jee´res jeällmõõžž.
Tän lää´jj vuâlla kuulli tuåimin vuäitt piâssâd vuäzzlõžân še ââ´jjtemes ooumaž, jõs tõõzz liâ jee´rab veä´r. 
Tän lää´jj vuâlla kuulli tuåimin ij vuei´t piâssâd vuäzzlõžân nåkkam ooumaž, koon jijjâs lebe piellkuie´m õ´httereknasttum puåtti jee´res ko tän lää´jjest ceälkkum põrggmest liâ šuu´rab ko meä´cctäällministeria nânneem mie´rr.
Õõudpeä´lnn 3 §:st ceälkkum põrggmmužž (põrggâm vuäitt obbnes lebe pâi pie´ǩǩnes toi´mmjed sää´mvuu´vdest) vuei´tet tuärjjat jõs tõn lij ââ´nnem toolkven sännla pi´rǧgeemvuõi´tte da põrggmest liâ vââjlažvuõđ šõddât kännteejen.
6 § 
Põrggâmåå´bleǩ
Tän lää´jj vuâlla kuuli tuärjjõõzz vuei´tet u´vdded:
1) luâđlaž ooumže
2) määŋg luâđlaž ooumže õhttsežže; da
3) nåkkam õhtõsse, kåå´tt šâdd luâđlaž oummuin da koon täävtõssân lij vuõsstuâjjan tän lää´jjest ceälkkum põrggmuš.
Õudltõssân tuõrjjõõzz ouddmušše 1 momenttist 3 sââ´´jest ceälkkum õhttõ´sse lij tõt, štõ tõn tiuddvuäzzlain lebe vuäzzlain pâ´jjel pie´ll liâ nåkkam oummu , kook jijj lebe kooi piârri vuäzzla vuässâ´tte tuärjjam tue´jjummušše. Jee´rab veä´r diõtt vuei´tet õhtõ´sse miõttâd tuõrjjõõzz še tâ´l, ko tiuddvuäzzlõšân liâ še jee´res oummu ko sää´m.
7 §
Tuärjjamvuâlaž õhtõõzz
Tän lää´jj vuâlla kuulli tuärjjõõzz vuei´tet u´vdded nåkkam pääiklaž da še jee´res õhtõõzzid, kook liâ privatvuämšstõzzâst da kook õõudâsve´ǩǩe tän lää´jjest ceälkkum põrggâm- lebe kulttuuraa´ššid.
Tuärjjõõzz vuei´tet u´vdded še nåkkam siõmmna šuu´rbib õhttsaž hååmmaid, koin liâ vuäzzlõžžen še jeärraz ko sää´m lebe pääiklaž õhttõõzz. Riikk da kå´dd vuei´tte še ä´lǧged vuäzzlõžžân õhttsâž hååmmaid.
8 §
Måttam tuõrrjõstuåim jee´res läaa´jji mie´ldd
Sää´mvuu´vd palggsid tuärjjeet puäʒʒtääll’lää´jj (161/90) mie´ldd. Muđoi 4:st ceälkkum saa´mid uu´det õudltõõzzid tän lää´jj mie´ldd. Tõk va´sttee puäʒʒtääll’lää´jjest da luâđjie´llevue´ǩǩlää´jjest ceälkkum õudltõõzzid.
Tän lää´jj mie´ldd tuõrjjõõzz jeä´t uvddu nåkkam hommu, koonn vääras lij uvddum veä´ǩǩvuõtt, riikkläinn lebe korkktuärjjõsläinn mõnne jee´res lää´jj mie´ld.
9 §
Måttam vuõiggâdvuõđ
Sämä´mvuu´vdest jeälsteeja sämmlast lij vuõiggâdvuõtt jee´res korvvõõzztää tän vuu´vd riikk jânnamin da čaa´ʒʒin::
1) vä´ldded jijjâz puä´lddemmuõrrtaarbees vääras riikk meä´ccest viirrâm muõrid da kå´šǩǩmuõrid, leša ij seža raajjmu´šše ântteeja muõrid;
2) vä´ldded vie´lttemes taarpees vääras raajjâm-, puä´lddem-, da jee´res kuättaaunâsmuõrid da še raajjâm- da jee´res kuätt’taarbees vääras šäu´rrvuõddâz da mäddväjjaz ttõõiǥ , kooiǥ miecchalltõõzz verǧǧoummu meä´rre;
3) raajjâd puäʒʒ-, mie´ccstummuš-, da kue´llšee´llemǩeâmpaid , kue´llpoo´ǥrvid da ääi´taid taarblaž paai´ǩid mie´cchalltõõzz låå´v ǩee´jjest;
4) raajjâd säätkaid da äärdaid jee´rab låå´vitää;
5) lue´štted skoottid luõttu da čuõppâd tõi´d suei´nid, lõõstid, njoorm da vuåššid da mie´cchalltõõzz låå´vin še kõõccâd jeäkkal
6) rai´vvjed peäld, poožn da palggsid; da
7) šee´lled kue´l riikk jânnmest
Meä´cchalltõõzz ve´rǧǧnee´ǩǩin låå´vin vuei´tet 1 momeent 1, 2, 4 da 7 saa´jest ceälkkum õudltõõzzid u´vdded jee´rab veä´rest še õhttõõzzid, koid sää´m ko´lle. Meäcchalltõõzz ver´ǧǧne´ǩǩ vuäitt u´vdded 3 saa´jest ceälkkum õudeltõõzz še õhtõsse, kåå´tt šeell kue´l da 6 saa´jest ceälkkum õudltõõzz pääi´ǩoolaž palggsa.
Õõudpeä´lnn 1 momeent 3 da 5 saa´jest ceälkkum låå´v vuäǯǯ u´vdded pâi tâ´l, jõs tän raajjmuužž tuejjummuš lebe jäkkal kõõccmuš lij ââ´nnem nu´vddmen peârri pi´rǧǧeemvuõđ lebe luâđjie´llemvue´ǩǩtuâjai ǩee´jjest jeârmmjen.
2 Lååkk
Lääin da jee´res tuõrjjõstuåim
10 §
Läinn- da veä´ǩǩvuõttõudltõõzz
Tän lää´jj mie´ldd vuei´tet lääin da veä´ǩǩvuõđ miõttâd pue´ttinalla;
1) Määddvuä´sttemlääin tääl, tõn vuässadvuõđ lebe lââ´ssmäädd håmm’mušše, de tâ´l täällan ǩiõččât še määddha´ŋǩǩeemläkka (396/4), luâđjie´llemvue´ǩǩläkka, puäʒʒtääll’lää´jj (590/69) ja puäʒʒtääll’läkkada õõu´dbu sää´mlaa´jjid vuâđđeel vuâđđummu da tõi´d ve´rddjem tääl;
2) investointilääin da veä´ǩǩvuõđ
a) luâđjie´llemvue´ǩǩ- da jeeres u´ccpõrggmest taarblaž ǩiiddõs da pååđ ââ´nnemvuämštõõžž håmmam vääras;
b) luâđjie´llemvue´ǩǩ-, da jee´res u´cclaǥan põrggmest taarblaž tuejjeem-, äitt-, aazztem- da kääzzkâ´sttemraajjmõõžži, 9 §:st ceälkkum raajlmi da tõi´d kuulli mašinai da jee´res seämmanallšem raajlmi raajjmuužž, šuu´rummuužž da pue´reem tuâjai vääras da tuâjjpirrõõzz pue´rummušše, ä´rbbvue´ǩǩpirrõõzz ruõkkmušše da pirrõssuejlaž investointid;
c) ääid raajjâmkuuli vääras, tâl ko äidd raajât mäddtäälljânnmen â´ntteeja määdd pirr di peäld da viistsõõ´ji rai´vvjem da pue´reem vääras;
d) cuõǥǥas raajjmušše, čää´ʒʒ håmm’mušše, kuânviiǥǥi raajjmušše da šleä´dgtem vääras;
3) põrttlääin da veä´ǩǩvuõđ põõrt da tõõzz kuulli täällraajjmõõžži raajjmuužž, šuu´reem da teevvmuužž vääras di jie´llempirrõõzz pue´reem di tõõi õhttvuõđâst še a´rbbvue´ǩǩpirrõõzz ruõkkâm vääras;
4) âânnemkapital’lääin spesialmäddtääl, ammatlaž kue´llšee´llem da 3 §:z 2 momentist ceälkkum u´ccpõrggâm altteem da šuu´reem õhttvuõđâst da suhdantei ta´ssjem vääras; da
5) jått’temveä´ǩǩvuõđ ammatlaž kue´llšee´llem da 3 : 2 momenttist ceälkkum u´ccpõrggâm altteem da šuu´reem diõtt šõddâm paa´lǩid ja kõõsklaž tuâjjviõkk’kuulid di põrggi jijjâz pä´lǩǩ’kuulid, miõk liâ õõudǩittetuõ´lltuõ´lljumuužži vuâla. 
Lääin da veä´ǩǩvuõđ u´vddmest da uvddemõudltõõzzin šiõtt’teet tää´rǩben asetõõzzin.
Vuõiggâdvuõđ tän lää´jjest ceälkkum veä´ǩǩvuõ´tte ij vuäǯǯ åålǥasmetteed.
11 §
Kue´llištummuužž
Mäddtääl õõudâsviikkâm fondi tie´ǧǧivui´m vuei´tet håmmad kue´lââlǥaid sää´mvuu´vd čaa´ʒʒid i´stteem vääras da tue´jjeet še jee´res tuåimid, mõõk kue´sǩǩe kue´llčaa´ʒʒi håiddamtuåimid.
Õõudpeä´lnn 1 momenttist ceälkkum tuåimast reä´šš jânnampäi´ǩǩ-jie´llemvue´ǩǩkruug, kåå´tt vuäitt tõõi viõ´kkepiijjmuužž u´vdded meä´cchalltõ´sse , šiil- da kue´lltääl tu´tǩeemstrooitla lebe kue´llšee´llemkåå´ddid.
12 §
Måttam cuâǥǥâsraajjâm- da čää´cchuõlltuâi
Riikk vuäitt, jos tõõzz lij tarbb, raajjâd lebe raajted sää´mtäälai vääras taarblaž cuâǥǥasraajjâm- da čää´cchuõlltuâjaid. Jânnampäi´ǩǩjie´llemvue´ǩǩkruug reäšš ää´ššest.
Jânnampäi´ǩǩjie´llemvue´ǩǩkruug kâdd 1 momentti mie´ldd rajjum čuõkku kuddân ââ´nnmest tõn räjja ko čuâǥǥas lij luõvtum privat cuâkksen lebe aalmilaž čuâkksen ââ´nnem diõtt.
13 §
Sluužbtuärjjõš
Jânnampäi´ǩǩjie´llemvue´ǩǩkruug vuäitt riikk täällarvvõõzzâst cuäi´jtum tie´ǧǧin u´vdded veä´ǩǩvuõđ nåkkam hååmmaid, mââivui´m õõudâsviiǥǥât da ruõkkât sää´mvuu´vd kulttuur-, teâtt- da jee´res sluužbid.
3 lååkk
Läinn- da veä´ǩǩvuõttmääi´n
14 §
Läinnäi´ǧǧ da korkk
Läi´nnäi´ǧǧ lij jeänmõsân 25 ee´ǩǩed. Lääin korkk lij 4%.
Lääin, mõõk liâ uvddum raajjmuužž tuejjeem, teevvmuužž da šuu´reem vääras di še määddvuä´sttemlääin lij koorktemmes kuõi´t vuõsmâs ee´jj ääi´j.
Lääinai vuõsmâs vuänõs’määus pe´rrjet tõn mähsspeei´v, kåå´tt kuõi´t ee´jj ǩee´jjest vuõsmâsân šâdd lääin lebe tõn vuõsmâs teä´ǧǧvue´zz kaggmest.
15 §
Lääinai da veä´ǩǩvuõđi jäänmõsmeä´r
Lääin vuei´tet u´vddet jeämõsân 85% vuämšstõõzz håmmamhââ´ddest lebe nåkkam kuulin, mâi´d vuei´tet priimmâd.
Veä´ǩǩvuõđ vuei´tet u´vdded jeänmõsân 60% nåkkam kuulin, koid vuei´tet priimmâd.
Rää´jtõs ij seža kuõsk tuärjjõõzzid, mõõk liâ ceälkkum 13 §:st.
Jõs hommu uu´det veä´ǩǩvuõđ di še lääin, veäǩǩvuõđ da lääin õhttsažmie´rr vuäǯǯ kä´tted hååmm puk kuulid obbnes.
Mäddvuä´sttemlääin ij vuäǯǯ u´vdded nåkkam kaaup teäggeema, mâ´st vuämštõõzz luõvtõshâ´dd moštt debe lij jeänab ko mâi´d päi´ǩǩkåå´dd â´ntteeja hâ´dd lij.
16 §
Lääin ååsktõõzz
Lääin ååsktõssân âlgg lee´d täällkiddjummuš. Lääin vuei´tet seža u´vdded še jee´res priimmânallšem ǩiddjummuužž vuâstta.
17 §
Lääintõs da tõn kuõskki meä´rrõõzz
Läinnaa´jin, lääinai vuänõõzzin da koork piijjmest, määusai mähssäi´ǧǧpooddâst, mââ´njemmest lebe riikklääin korkkluõvâsvuõđ miõttmest, kapitalmeä´rstes vää´nes vuäǯǯmõõžž õõut vuâra spravdõõttmest lebe muđoi vuä´nkab ää´jest da jee´res läinnmääinai pirr šiõtt’teet tää´rǩben asetõõzzin.
18 §
Lääin da veä´ǩǩvuäđ miõttmuš
Lääinaid da veä´ǩǩvuõđid meâtt jânnampäi´ǩǩjie´llemvue´ǩǩkruug .
Õuddel ko jânnampäi´ǩǩjie´llemvue´ǩǩkruug reäšš lääin lebe veä´ǩǩvuõđ miõttâm, vuei´tet, jõs ooʒʒât, håmmad kåå´dd jânnampäi´ǩǩjie´llemve´rǧǧoummui ceälkkmuš da taarbšemmest še jee´res ceälkkmuužžid nu´t mä´ht asetõõzzâst šiõtt’teet.
19 §
Rââjjâm jåå´đtummuš da ta´rǩǩõõzz
Mädd- da meä´ctäällministeeria vuäitt taarbšemmest u´vdded tän lää´jj da tõn ǩee´jjest uvddum asetõõzz tää´rǩab meä´rrõõzzid raajjmest, mõõnn tän lää´jj mie´ldd tuärjjeet.
Raajjmušše miõttum veä´ǩǩvuõđi da lääinai âânnmuužž kåå´ccem da mähssõudltõõzzi tuõttâm diõtt âlgg raajjâmpääi´ǩest ââ´nned raajjâmlåå´ppriâššmest meä´rruum ta´rǩǩõõzzid: jânnampäi´ǩǩjie´llemvue´ǩǩkruug vuäitt tuärjjõõzz u´vddmen mie´rreed ââ´nned še jee´res miõlstes taarblaž ta´rǩǩõõzid. Ta´rǩǩõõzzid spravdââtt kåå´dd raajjmušta´rǩǩeeja lebe raajjâmlåå´ppriâššmest meä´rruum ooumaž raajteei mahssu. Jos raajjâmlåå´v jeä´t taarbšukku, ta´rǩǩõõzz vuäitt tue´jjeed še ǩii-ne jee´res ââ´nteeja ooumaž, koon jânnampäi´ǩǩjie´llem-vue´ǩǩkruug preemm.
Raajjmušta´rǩǩeeja âlgg še jee´res ko 2 momenttist ceälkkum paai´ǩin veä´ǩǩted tän lää´jj viõ´ǩǩepiijjmest spraavdõõđeel õudeltõõzz oocci mahssu raajjmõõžži arvvõõzzid, ta´rǩǩõõzzid da jee´res tuåimmses kuulli tuâjaid.
20 §
Kååccmuš
Mädd- da meä´cctäällministeriast, mädd- da me´cctäällministeria teâttsluužpkuvddõõzzâst da jânnampäi´ǩǩjie´llemvue´ǩǩkruugâst lij vuõi´ggâdvuõtt u´vdded vää´ld oummuid tuejjeed ta´rǩǩõõzz veä´ǩǩvuõđi da lääinai ââ´nnemest. Lääin da veä´ǩǩvuõđ vuäǯǯi âlgg čuäi´jted sijjid pukid taarblaž tiill- da jee´res å´ššǩii´rjid da še jee´resnalla veä´ǩǩted ta´rǩǩõõzz tue´jjemmest.
4 lååkk
Määdd håmm’muš
21 §
Vuästt- da serddmõõntõõllmuš
Jânnampäi´ǩǩjie´llemvue´ǩǩkruug vuäitt vuä´stted tän lää´jj meä´ri vääras täälaid, täälvue´zzid, vuõiǧǧâdvuõđid da vuässõõzid. Kaupphâ´dd ij vuäǯǯ lee´d pâi´l tõn poddsaž â´ntteeja hââ´dd.
Jânnampäi´ǩǩjie´llemvue´ǩǩkruug vuäitt ââ´nned tän lää´jj meä´rid še mäddtääll’lää´jj (188/77), luâđjie´llemvue´ǩǩlää´jj, puäʒʒtääll’lää´jj da jânnampäi´ǩǩjie´llemvue´ǩǩlää´jj (1295/78) meä´ri vääras jee´res nalla ko vuõi´ggâdvuõđâst håmmad mädd- da meä´cctäällmäädda uvddum läkka (391/78) vuâđđeel ho´mmjum määdd.
Jânnampäi´ǩǩjie´llemvue´ǩǩkruugâst lij vuõi´ggâdvuõtt vaaijted vaaldšemes määdd jeärrsi vuämštam määddaid lebe jee´res riikk verǧǧpõõrti vaaldšem määdddaid. Jõs vaajtemnallšem määdd jeä´la seämma ärvvsa, ko´rvveet räätktõs teä´ǧǧen.
Meäcchalltõs serdd, mâŋŋa ko jânnampäi´ǩǩjie´llemvue´ǩǩkruug lij tõ´st esitõõzz tue´jjääm, jijjõs vaaldšem vuâlaž riikk määddast tän lää´jj meä´rid taarbšem määddaid jânnampäi´ǩǩjie´llemvue´ǩǩkruug vaaldšem vuâlla. Meä´cchalltõõzz vaaldšem vuâlaž määddaid vuei´tet se´rrded še õu´ddǩi´tte jânnampäi´ǩǩjie´llem-vue´ǩǩkruug vaaldšem vuâlla, vuõss’sââjest jeälstumušše â´ntteejai tääli vuâđđeem vääras. Jõs meä´cchalltõs da jânnampäi´ǩǩjie´llemvue´ǩǩkruug jiâ piâzz õõutmiõ´lle serddemvuâlaž määddain, âlgg ä´šš viikkâd rä´tǩkeem diõtt mädd- da meä´cctäällministeeria.
22 §
Määdd lå´nstummuš päkkčuârvvamkaaupâst
Päkkcuârvvamkaaupâst rii´ǩǩe lå´nstum tääll da jee´res sämmla sää´mvuu´vdest vuämšstem tääl l lebe tõn vue´ss vuei´tet, huõlǩâni tõs´t mâi´d päkkcuârvvakaaupâst rii´ǩke uvddum lääjj 7 §:st šiõtt’teet, ââ´nned tän lää´jj meä´rid di u´vdded tõn sämmlõ´žže, kåå´tt ää´jben tõn vuämšsti lebe suu pie´llkuei´mmses lebe suännai lebe kuäba-ne suännai preeddanviõr 2 lååǥǥast ceälkkum rue´tte lebe peâmmpärnna lebe näkkam oummu pie´llkueimma, hå´t de tät ij tiudče tän lää´jj 5 §:st meä´rruum õudltõõzzid. Lå´nstum tääl ââ´nnmest vuei´tet â´nteejai saa´ji jäkktõõllâd tõn, mâi´d päkkčuârvvamkaaupin kaaupšem täälai rii´ǩǩe lå´nstemmest uvddum lää´jj 7 §:z 4 momenttist lij mie´rruum. Lå´nstum tääl vuei´tet u´vdded še õhtse´žže kuâhttsa lebe mäŋŋgsa tän ceäkksest ceälkkum ooumže.
23 §
Åålǥasmetteemǩeâldd
Tän lää´jj mie´ldd riikk vuä´sttem kiiddâs vuämšstõõzz ij vuäǯǯ åålǥasmetteed åålǥasvä´lddemlää´jj 4 låågg 24 §:z mie´ldd õõudbu vuämšteeja lebe suu vuäǯǯamoummu vie´ljest, mõõnn tääll ij leäkku panttvuõiggâdvuõđ mie´ldd lebe jee´resnalla välddam oolâs.
5 lååkk
Määdd kaaupšummuš
24 §
Määddkaaupšemtuåim
Õõu´dpeä´lnn 4 §:st ceälkkum sämmlõ´žže vuei´tet u´vdded vuõss’sââ´jest jeälstem vääras taarbšem toont se´sttuõ´lljeeja jeänmõsân 5 hehtaar tääll. Tõn ij vuäǯǯ jee´rab šiõǥǥ veä´rtää u´vdded jee´res päikka ko jeä´rmaǩpaai´ki oolǥpeälla. Jee´rab veä´rest vuei´tet seža u´vdded mõnne ve´rdd šuu´rab õõu´dpeä´lnn ceälkkum täällad.
Sää´m ääjab vuämšstamma tallu vuei´tet u´vdded lââ´ssmäädd, vuässõõzz da vuõiggâdvuõđid, jõs lij vuei´nnmest, štõ tõk liâ taarblaž luâđjie´llevue´jj ha´rjjtummušše, leša ij jeänab ko mâi´d puäʒʒtääll’lää´jjest da luâđjie´llemvue´ǩǩlää´jjest šiõt’tteet. Sämmlõ´žže da 6 §:st ceälkkum põrggmid vuei´tet uccpõrggmuužž vääras u´vdded še määdd.
Õõu´dpeä´lnn 1 momenttist ceälkkum tääl ij vuäǯǯ u´vdded kuâhttsa lebe mäŋŋgsa õ´htseže. Tõn vuäǯǯ u´vdded seža pie´llkuei´mid.
Tääl vääras vuei´tet vuâđđeed juâkklää´jjest (604/51) ceälkkum ââ´nnemvuõiggâdvuõtt jue´ǩǩ päikka nuu´bb tääl se´st (tl. vuõiggâdvuõtt šee´lled kue´l, jåå´tted čõõđ, vä´ldded čää´ʒʒ).
25 §
Måttam või´ggâdvuõđ čäcca
Tääl da lââ´ssjânnam vuõiggâdvuõđâst tâ´l ko tõt vuâđđeet riikk meä´ccjânnma, lij viõǥǥâst tõt, mâi´d lää´jjest (meä´rrõõzz kõskkraajâst čää´ʒʒest da čaa´ʒʒi juâǥǥast) 5 §:z da 9 §:z 2 momenttist šiõtt’teet. Kuä´ss vuâđđeet mäŋgg täällad lebe lââ´ssjânnmed seämma poodd, tõõi vääras vuei´tet rätkkad šiõttlõs õhttsaž čää´ccpäi´ǩǩ. Vuâđđan õhttsaž vuässõõzzi meä´rreema liâ täälai da lââ´ssmääddai manttaal. Vuõi´ggâdvuõt jeä´t seža kuõ´šǩǩpaikka u´vddu.
26 §
Määdd âânnmuš jee´res meä´rid
Jõs hommum vuämšstõõzz jeä´t taarbšukku tän lää´jj meä´rid, vuei´tet tõt ââ´nned luâ’´đjie´llemvue´ǩǩlää´jj, jânnampäi´ǩǩjie´llemvue´ǩǩlää´jj lebe puäʒʒtääll´lää´jj meä´rid lebe ââ´nned tõn jee´res meä´rid jä´ǩǩtõõlee´l tõn mâi´d vuõiggâdvuõđâst luõvted riikk mäddvuämšstõõzz da puåttipu´htti vuõiggâdvuõđid lij lää´jjest (687/78) meä´rruum.
27 §
Määdd ââ´nnemplaan
Jânnampäi´ǩǩjie´llemvue´ǩǩkruug âlgg tuejjeed jijjâs-i määddââ´nnemplaan ho´mmjummu lebe jee´res nalla hommum määddast, pe´ce tâ´l jõs kõõččmest lij pâi õõut lebe måttam 24 §:st ceälkkum tääl lebe jee´res vuu´vd vuâđđemmest lebe 25 §:st ceälkkum vuämšstõõzzâst.
Tâ´l ko vuämšstõõzz ââ´net jee´res ko tän lää´jj meä´ri vääras ijka jânnampäi´ǩǩjie´llemvue´ǩǩkruugâst leäkku, tõn mie´ldd mäht lij jee´rben šiõtt’tuum, vuõiggâdvuõtt riikk mäddvuämšstõõzz luõvted, âlgg tät vue´ss tän ää´ššest se´rdded mädd- da meä´cctäällministeeria ǩiõttõõlâm diõtt.
Plaan siiskâst, raajjmest da mõõntõõlmin, mäi´d tõn õõutvuõđast âlgg jä´ǩǩted tõn mâid tää´rǩben meä´rreet asetõõzzâst.
28 §
Mädd ooccmuš
Määdd ooʒʒât jânnampäi´ǩǩjie´llemvue´ǩǩkruugâst ǩii´rjin. Ooccmõõžžâst âlgg ceälkkumuš håmmad kåå´dd jânnampäi´ǩǩjie´llemver´ǧǧoummust da taarbšemmest še saa´mi sijddsåbbar ceälkkmuš.
29 §
Kauppriâššmõš
Jânnampäi´ǩǩjie´llemvue´ǩǩkruug reäšš tääl, pääi´ǩ lebe jee´res õudltõõzz kaaupšemmest ooccja di mähss- da jee´res luovtemmääinain.
Tääl, vuu´vd lebe jee´res õudltõõzz kaupphâ´dden meä´rreet ââ´nnem’meä´r mie´ldd šõddi â´ntteeja hâ´dd.
30 §
Kaupphââ´dd vä´sttmähssemäi´ǧǧ da korkk
Tääl lebe lââ´sspääi´ǩ kaupphââ´dd vä´sttmähssemäi´ǧǧ lij jeänmõsân 25 ee´ǩǩed da jue´ǩǩekksaž korkk lij 4 %. Kaupphâ´dd lij koorkte´mes kuõ´htt ee´jj ääi´j tõn rää´jest ko kauppǩe´rjj lij vuâllaǩee´rjtum. Kaupphââ´dd vuänõõzzi pe´rrjummuš altteškue´đet tõn mä´hssempeei´v, mii vuõssmõsân šâdd kuõi´t ee´jje kee´jjest kauppǩee´rj vuâllaǩee´rjtemmest. Tõõi õõudpeälnn 24 §:st ceälkkum jee´res vuu´vdi da vuässõõzi peä´lest mä´hssemäi´ǧǧ lij jeänmõsân 10 ee´ǩǩed da ekksaž korkk lij 8%.
Tõt vue´ss tääl lebe Iââ´ssvuu´vd kaupphââ´ddest, kåå´tt i´llä uvddum mie´rrummu mähssemmääinaivui´m veä´lǧgen, âlgg mä´hssed kauppǩee´rj vuâllakee´rjtemmen lebe mie´rrääi´jest. Mie´rräi´ǧ ij vuäǯǯ lee´d vitt ee´ed kõõǩǩab kaauptuejjeem-peei´vest looǥǥeel. Tâ´l ko kaupphââ´dd vue´zz jeä´t mahssu kauppǩee´rj vuâllǩii´rjtemmen, âlgg tõ´st mä´hssed ekksaž koork 8 %. Tän kaupphââ´dd vue´zz vuõsmâs vuänõõzz da koork pe´rrjet tõn mä´hssempeei´v, mii vuõssmõsân šâdd koolm määnpââi kee´jjest kauppǩee´rj vuâllaǩee´rjtemmest.
Kaupphõõ´ddi pe´rrjemmest, määusai mââ´jemmest da korkkluõvsvuõđ miõttmest tä´rǩben meä´rreet asetõõzzin.
31 §
Määddmett’teemtuåi´mtõõzz
Jânnampäi´ǩǩjie´llemvue´ǩǩkruug määddmetteeminsinõõr lebe suu meä´rrõõzzâst määddmetteemteknikko vuäitt spraavdõõttâd juâkklää´jj mie´ldd siõtt’tuum mäddmetteemtuåi´mtõõzz, mii kooll tän lää´jj viõ´ǩǩepiijjmušše. Jânnampäi´ǩǩjie´llemvue´ǩǩkruug vuäitt še ra´ddjed tän lää´jj mie´ldd šõddi määddmetteemtuåimtõõzzi â´lǧǧe piijjmest.
Riikk mähss määddmetteemtuåimtõõzzi tuåimtõsmääusaid, mõõkk šâ´dde tän lää´jj viõ´ǩǩe pijjâm ǩee´jjest.
32 §
Kaaupšummuš
Kauppǩii´rji raajjmest da vuâllaǩii´rjtemmest da oođđ hââ´dd meä´rremmest ošvdõõttmuužž diõtt lebe vuämšstõõzz ää´rvest šõddâm jõnn muttâz diõtt meä´rree asetõõzzin.
Ko riikk luõvât täälaid lebe lââ´ssvuu´vdit lebe vuässõõzzid õhttsaž jânnmid lebe vuõigâdvuõđid jee´reabnallšem vuõiggâdvuõđid tän lää´jj mie´ldd, tâ´l jeä´t jeäǩǩtukku tõn, mâi´d mäddviõr 1 lååǥǥ 2 §:st meä´rreet luõvtempõmmai vuõiggân tuõđšte´mmest. Luõvtempõmmjest âlgg čueǯǯad, štõ vuâđđan tääl lebe jânnampääi´ǩ vuäǯǯmušše lij tät lää´ǩǩ. Ko ooʒʒât lää´jjčuârvvmuužž tõi´d tän lää´jjest ceälkkum vuäǯǯmuužžid, mâi´nn riikk lij tääl lebe jânnam luõvteejen, ij leäkku tarbb čuäi´jted čiõlǥtõs õõu´dbu vuämšteeja vuämštõsvuõi´ggâdvuõđâst. Tâ´l ko lää´jjčuârvvmužž ooʒʒât nåkkam vuämšstõõzz vuäǯǯmušše, kåå´t lij õhttuum ju´n åårri tallu tõn manttaal kaaggee´l lebe mie´rrvoudda nu´t štõ tõn vää´ldet lokku tõn manttaal meä´rremmen, alggpuäđlaž vuäǯǯampõmmjen heivvai veerǥla´ččânja vuõiggântuõđšstum kopia čiõlǥtõõzzâst, kåått se´st tuõ´llai manttaalreknâ´stõõzz.
33 §
Panttvuõiggâdvuõtt
Tääll lebe jânnampäi´ǩǩ lij panttân kaupphâa´dd, tõn koork da pe´rjjemkuuli mä´hssmest kaaupraajjâmpeei´vest la´sǩǩeem õuddvuõi´ǧǧâdvuõđin. Hââ´dd korkines vuäǯǯat jee´rab riâššâmtää täälast lebe jânnampääi´ǩest åålǥasväl´ldded huälǩâni tõ´st, mõõn kuu´ǩǩ tõk liâ leämmaš määu´sǩânai, tõn po´reââd mie´ldd nu´t mä´htt meä´rreet piiđi da määusai pe´rrjemmest uvddum lää´jjest (367/61).
Mâi´d 1 momenttist kaupphâa´ddest šiõtt’teet, kuâskk seämmanalla tõn hâa´dd, mij lij tallu lebe lââ´ssvoudda uvddum vuässõõzzâst õhttsaž jânnma meä´rruum, da tõn koork. Hââ´ddest koorkines lij seža seämma õu´ddvuõiggâdvuõtt ko mâi´d lij šiõtt’tuum õlmmvuõi´ggâdvuõđlaž määusaid, mõõkk mâ´nne täälain, da tõt vuäǯǯat pe´rrjet tõ´st, ǩii pe´rrjem poodda lij tääl lebe lââ´ssvuu´vd vuämšseei.
Kuul korkines vuäǯǯat jee´rab riâššâmtää täälast lebe jânnampääi´ǩest åålǥasväl´ldded huälǩâni tõ´st, mõõnn kuu´ǩǩ tõk liâ leämmaš määu´sǩânai, tõn po´reââd mie´ldd mä´htt meä´rreet piiđi da määusai pe´rrjemmest uvddum lää´jjest. Tõid vuäǯǯ pe´rrjed tõ´st, ǩii pe´rrjem poodd lij tääl lebe jlââ´ssvuu´vs vuämšsteei.
Panttvuõiggâdvuõđâst ǩiddjemrekistra tuejjeem i´lmmtõõzzin šiõtt’teet tää´rǩben laa´jjin.
34 §
Tääl kuõskki ooccmuužž
Jõs riikk lij tän läkka vuâđđeeja lää´jjčuârvam- lebe ǩiddjemää´ššest ooccjen, ä´ššǩii´rjid vuäǯǯat vuõltteed påå´št mie´ldd suudâmstoulla, suudâmkåå´dd su´vddja lebe suudâmstuu´l kanslia
35 §
Čuâǥǥasraajjâm- da čää´cchuõlltuâi
Jõs riikk lij raajjâm lebe raajtam tän lää´jj vuâlla kuuli täälai vääras čuâǥǥas- da čää´ʒʒhuõlltuâjaid, kuulin pe´rrjet tääl vuämšsteejast tõt mie´rr, mâi´nn tääl ä´rvv (ko tõt ââ´net jijjâz meä´rre) sätt lee´d pâjjnam tuâjai ǩee´jjest, jäänmõsân seža 10 proseent tallu šõddâm kuuli meä´rest. Meä´rr, mii pe´rrjet, vä´sttmä´hssemä´iǧǧ lij 10 e´ǩǩed da tõn ekksaž korkk nellj proseent. Pe´rrjemmest meä´rrad jânnampäi´ǩǩjie´llemvue´ǩǩkruug. 
Pe´rrjummušše da mä´hssem hiâlpuummušše, luõvâsceälkkmužže da še jee´res aa´ššid lij ââ´nteei vue´zzin viõǥǥâst, mii kaupphõõ´ddi pirr šiõtt’teet.
6 lååkk
Täälai rää´jtõõzz
36 §
Rää´jtõõzz
Vuõiggâdvuõtt’tuåi´mm, mâi´nn jânnampäi´ǩǩjie´llemvue´ǩǩkruug låå´vtää luõvtet tän läkka vuâđđeel vuâđđuum tääll lebe vu´vdd lebe tõn vue´ss, lij kuddtemes. Jânnampäi´ǩǩjie´llemvue´ǩǩkruug âlgg miõttâd låå´vv tâ´l, ko vuäǯǯjen lij Aanar kåå´ddest jeälsteeja tiuddvälddsaž sämmlaž, kåå´tt ij vuämašt tän lää´jj vuâlla kuulli tääl, lebe ko vuäǯǯjen le´čči nåkkam ooumaž, kåå´tt ä´rbbjeeč luõvteeja. Ǩeäzz-ne jeärrsa låå´v sätt miõttâd pâi tâ´l, ko tõõzz liâ aaibâs pue´r veä´r.
Õõudpeä´lnn 1 momenttist šiõtt’tuum rää´jjtõõzz liâ viõǥǥâst 20 ee´ǩǩed tõn peei´vest, ko täälast lebe lââ´ssvuu´vdest rajjum kauppǩe´rjj lij vuâllaǩii´rjtum. Tääl vuäǯǯ ǩiddjed, rää´jtõõzzi cõõgǩanai, jee´res vuõiggâdvuõđ ko vu´vrrvuõiggâdvuõđ tuâkkõssân ja pa´nttjed vie´lj mä´hssem tuâkkõssân da åålǥasmetteed di kaaupšed päkkčuârvvamkaaupin. Jânnampäi´ǩǩjie´llemvue´ǩǩkruug vuäitt, kuä´ss tõõzz liâ aaibâs pue´r veä´r, lueštted luõvâs tääl lebe tõn vue´zz tän ceäkksest šiõtt’tuum rää´jjtõõzin.
Jânnampäi´ǩǩjie´llemvue´ǩǩkruug vuäitt lâ´htted õu´ddlest tän paragraafist riõššum låå´v da tõn luõvâsceälkkmuužž kuõskki riõššma määin, štõ tän lää´jj vuâlla kuulli läinn lebe kaupphâ´ddvuäǯǯam âlgg obbnes lebe pie´ǩǩnes mä´hssed vä´stt koorkines. Jõs tääl vääras lij miõttum tän lää´jj vuâlla kuulli veä´ǩǩvuõtt ij-ka tõn miõttmest leäkku mõõnnâm 10 ee´ǩǩed, de riõššma sätt še lâ´htted määin štõ ceälkkum veä´ǩǩvuõtt lebe tõn vue´ss âlgg tâ´llsi mä´hssed vä´stt rii´ǩǩe,
37 §
Jee´rab lââ´ssmääin
Tâ´l ko tän läkka vuâđđeel määdd, lääin lebe raajjâmveä´ǩǩvuõđ vuäǯǯam ooumaž lebe tõt, keäzz suu tääl lebe tõn vue´zz vuämšstõs- lebe vaaldšemvuõiggâdvuõtt lij serddjõõvvâm lebe, jõs sij liâ jäänbõs, ij-ka õhttkaan see´st leäkku koolm ee´jj se´st põõššinalla jeälstam tän täälast, jânnampäi´ǩǩjie´llem-vue´ǩǩkruug vuäitt meä´rreed tâ´l štõ tääl lebe vuu´vd kuõskki riikk vuäǯǯmuš, riikkläinn lebe veä´ǩǩvuõt âlgg mä´hssed mååusat. Jõs veä´ǩǩvuõđ miõttmest lij mõõnnâm 10 ee´ǩked, veä´ǩkvuõđ jeä´t vuõittu meä´rreed mä´hssed mååusat.
Kaupp- da veä´lǧǧǩii´rjida veä´ǩǩvuõđi miõttmuužž kuõskki riâššmid âlgg vä´ldded mäinn nu´t ko 1 momeent šiõtt’tõõzzin lij ceälkkum. Kaupp- da veä´lǧǧǩii´rjid vuei´tet vä´ldded mie´ldd (vuäǯǯam luõvâsceälǩkem di kaupp- da läinnmääinain moštebe suåppum säkkkoorki meä´rreem vaa´rin) še jee´res määinaid, mõõk kue´sǩǩe tääl lebe vuu´vd âânnmuužž, vuäǯǯmuužž pe´rjjem staanmuužž, lääin âânnmuužž di taarblõššân ǩiõccum jee´reab määinaid.
7 lååkk
Vuäǯǯmuužži pe´rrjummuš
38 §
Kaupphõõ´ddivuäǯǯmuužži da lääinai luõvâsceälkkmuš
Jânnampäi´ǩǩjie´llemvue´ǩǩkruug vuäitt 36 da 37 §:st šiõtt’tjummu lââ´ssen asetõõzzâst tää´rǩben šiõtt’tummu vuâđđõõzivuõi´m meä´rreed tän lää´jj vuâlaž riikk kaupphâ´ddvuäǯǯmuužž da riikklääin mä´hssed mååust pie´ǩǩnes lebe obbnes õhttân lebe mäŋggen pie´ǩǩest, jõs veälǥlaž lij riikkâst määdd vuä´sttmen lebe lääin ooccmen ouddam vääžnai sõõ´jin puäst lebe muđoi mõõntõõllâm ploottai nalla, luõvtâm tääl pie´ǩǩnes lebe obbnes lebe i´llä jä´ǩǩtõõllâm 61 §:st ceälkkum plaan lebe jõs tääll lij jouddam kaaupšed åålǥasvä´lddemtuåimin. Jânnampäi´ǩǩjie´llemvue´ǩǩkruug vuäitt asetõõzzin tää´rǩben šiõtt’teem vuâđđoozivui´m meä´rreed kaupphâ´ddvuäǯǯmuužž da lääin tâ´lsi vä´st mähssemnalla še tâ´l ko veälǥlaž i´llä jä´kktõõllam kauppa- da veä´lǧǧkerjja pijjum jee´res määinaid.
Pe´rjjemnallšem 1 momenttist ceälkkum riikk kaupphâ´ddvuäǯǯmuužžid da riikklääinaid vuäǯǯ pe´rjjed jânnampäi´ǩǩjie´llemvue´ǩǩkruug lääǥǥlaž riâššmid vuâđđeel åålǥasmetteel tõn po´reâdin ko mii lij piiđi da määusai pe´rrjemmest åålǥasmetteel uvddum lää´jjest šiõtt’tuum. Tän lää´jjest ceälkkum riikk kaupphâ´ddvuäǯǯmužži da riikklääinai määus kooi mähssempei´vv lij mõõnnâm, vuäǯǯ pe´rrjed ceälkkum po´reââdin jee´rab riõššâmtää.
Jânnampäi´ǩǩjie´llemvue´ǩǩkruug vuäitt u´vdded õuddlest teâđ tõ´st, šâddtvu tuåim ǩee´jjest riikklääi´n lebe kaupphâ´ddmõhssmuužž luõvasceälkkmuš lebe veä´ǩǩvuõđ vä´stt pe´rrjummuš. 
39 §
Veä´ǩǩvuõđi vä´sttpe´rrjummuš
Tän läkka vuâđđeel uvddum veä´ǩǩvuõđ vuei´tet pe´rrjet obbnes lebe pie´ǩǩnes vä´st rii´ǩǩe, jõs:
1) veä´ǩǩvuõtt lij miõttum puä´st vuâđđoozivuõi´m;
2) veä´ǩǩvuõđ vuäǯǯi lij ouddam vääžnai sõõ´jin puäst teâđaid, mõõk liâ vaikktam veä´ǩǩvuõđ miõttmušše lebe mähsmušše lebe muđoi lij leämmaš ploottai;
3) veä´ǩǩvuõđ vuäǯǯi lij juõkkum tääl viiđ ee´jj se´st veä´ǩǩvuõđ vuäǯǯmest;
4) veä´ǩǩvuõđ vuäǯǯi lij viâlt’temes veä´rtää loopptâm tuejjummužž, mõõn vääras lij vuäǯǯam tuärjjõõzz lebe uu´ccääm tõn viiđ ee´jj se´st veä´ǩǩvuõđ mââimõs lebe, jõs veä´ǩǩvuõtt i´llä mahssum obbnes, mââimõõzzân kaggum teä´ǧǧvue´zz mä´hssmest;
5) veä´ǩǩvuõđ vuäǯǯi lij kaaupšam tuärjjummu vuämšstõõzz viiđ ee´jj se´st veä´ǩǩvuõđ, lebe jõš veä´ǩǩvuõtt i´llä mahssum obbnes, mââimõõzzân kaggum mähssvue´zz mä´hssmest;
6) veä´ǩǩvuõđ vuäǯǯi i´llä jä´ǩǩtõõllam veä´kkvuõttriâššâm jee´res määinaid.
Jälstempõõrt vääras miõttum veä´ǩǩvuõđ vuei´tet veâl še tâ´l pe´rrjed vä´stt, jõs tuärjjummu põrttâst jiõčč veä´ǩǩvuõđ vuäǯǯi lebe suu vuõiggâdvuõđvuämšsteejes ij leäkku jeälstam uu´ccmõsân 10 ee´ǩǩed veä´ǩǩvuõđ miõttâm.
Veä´ǩǩvuõđ ij vuäǯǯ mie´rreed vä´sttpe´rrjed teänab mâŋŋa tõst ko 10 ee´kked lij mõõnnâ’veä´ǩǩvuõđ miõttmest. Pe´rrjemnallšem veä´ǩǩvuõđ vuäǯǯ vä´ldded tõn täälast, mõõnn vääras tõt lij miõttum, seämma õuddvuõiggâdvuõđin ko täälin mõõnni õlmmvuõiggâdvuõđlaž määusain šiõtt’teet. Pe´rjjummuž vuäǯǯ tuejjeed piiđi åålǥasväl´lddmest meärruum po´reââdin.
40 §
Luõvâsceälkkmuš- da mâŋŋnemkoork
Mahssu meä´rruum veä´ǩǩvuõđi, kaupphâ´ddvuäǯmuužži da lääinai luõvõsceä´lǩkemkoorkâst da mâŋŋnamma mähssvue´zzid mähssem koorkâst da tõõi pe´rrjemmest šiõtt’teet asetõõzzin.
41 §
Kaupphâ´ddvuäǯǯmuužži da lääinai koorki ta´rǩǩummuš
Tääl, lââ´ssvuu´vd lebe vuässõõzz kaupphââ´dd da lääinai ekksaž koork vuei´tet ta´rǩǩeed ääjmõsân kuuđâd läinnee´jj aalǥâst looǥǥeel jeänmõsân kuõi´htt proseent mâŋŋa lääin vä´lddemest aalmilaž korkktää´zzest šõddâm muttsid va´steel.
8 lååkk
Saa´mi aa´šši håi´ddmuš
42 §
Sijddsååbbar
Njauddâm da Njällem-Keväjââu´r siidâst ââ´net sijddsååbbar õõut vuâra ka´lndaree´jjest. Lââ´ssen vuei´tet ââ´nnet pâ´ilmeär’rsaž sijddsåbbrid nu´t mähtt jiõčč sijddsååbbar riâšš lebe sää´msuåvtõs lebe õuddooumaž vuäinn, štõ tõõzz lij tarbb lebe, jos uu´ccmõsân 10 j iidâst jeälsteeja jiõnstemvuõiggâdvuõttne´ǩǩed tõn tätta i´lmtemmes ää´šš ǩiõttõõllâm vääras.
Sijddsåbbra kåččmest šiõtt’teet tää´rǩben asetõõzzin.
43 §
Vuässõõttâmvuõiggâdvuõtt da riâššõmvä´ldd
Sijddsåbbrest vuäǯǯa aa´ššin riõššâd såbbra noorrõõttân vuõrâsoummu, kook põõššinalla jeälste siidâst da sij pie´llkuei´m. Jõs såbbrest kiõttõõllâm vuâlaž ä´šš kuâsk jee´res oummu õudeltõõzzid da vuõiggâdvuõđid, lij su´st tän ää´šš peä´lsest vuõiggâdvuõtt vuässõõttâd såbbra da vä´ldded saakkvuâr.
Siijdsååbbar lij riâššamvääldlažtâ ´l, ko pää ´iǩ â ´lnn liâ 15 tiuddekksa sämmla lebe sij pie ´llkueim, kook jeälste põõšši nalla siidâst.
44 §
Sijddsåbbrest kiõttõõllâm ää´šš
Sijddsåbbrest ǩiõttõõlât:
1) esitõõzz da ceälkkmuužž saa´mi jie´llemvue´jjid da jeällmõõžžid kuõski kookkaskue´ddi lebe vuâđjuurdlaž aa´ššin;
2) sää´msuåvtõõzz vuäzzlai da vää´rrvuäzzlai va´ljjummuš; da
3) vaall’lu´vddkåå´dd va´lljummuš saa´mi õhttsâz õu´ddoummu vaali diõtt
Sijddsååbbar vuäitt u´vdded 1 momentti 1 sââ´jest ceälkkum aa´ššid še sää´msušvtõ´šše ǩiõttõõllâm vääras.
Sijddsåbbar vuei´tte noorõõttâd še õhttsaž såbbra säärnõõttâd da riâssâd 1 momenttist ceälkkum kuhttu siid õhttsaž aa´ššin.
Vaall’lu´vddkå´dd âlgg va´lljeed uu´ccmõsân kutt määnpââi õu´ddel ko õuddoummu oođđ tuåimmpââi älgg.
45 §
Säämmsuåvtõõzz
Sijddsåbbrest ǩiõttõõllâm aa´šši valmštõõllmest da sijddsåbbri riâššmi viõ´ǩǩé piijjmest â´nne huõl Njauddâm da Njä´llem-Keväjââu´r siijdi sää´msuåvtõõzz. Sää´msuåvtõõzzi tuâjjan lij u´vdded celkkmuužžid ve´rǧǧoummuid 44 §:z 1 momeent 1 sââ´jest ceälkkum aa´ššin tâ´l, ko ää´ššest lij ǩiirâs jeä´t-ka sijddsåbbar vuõittu kåččad ää´šš ǩiõttõõllâd. Säämsuåvtõõzz vuei´tte lââ´ssen u´vdded ceälkkmuužžid:
1) puäʒʒ-, meä´ccstem- da kue´llǩeâmppooccmuužžin;
2) määddvuäǯǯanooccmuužžin;
3) sää´mtäälai luõvtemlåå´vin;
4) sää´mvuu´vd ââ´nnmest; da
5) jee´res seämmanallšem aa´ššin, mõõk tâ´lsi kuâsǩǩe saa´mid.
Kuhttže sää´msuåvtõsse va´lljeet koolm ka´lendaree´jj ääjas nellj vuäzzla da vuäzzlaid kuõi´htt vää´rrvuäzzla. Vuäzzla da vä´rrvuäzzla â´lǧǧa lee´d 43 §:st vuõsmâs ciâlkâst ceälkkum oummu. Kuhttu sää´msuå saaǥǥjåå´đteejen lij saa´mi õuddooumaž.
Sää´msuåvtõõzz vuei´tte norrõõttâd še õhttsaž norrõ´sse, ko´st kiõttõõlât saa´mi õhttsaž aa´ššid.
Sää ´msuåvtõs lij riâššamvääldlaž tâ ´l, ko pääi ´ǩ â ´lnn lia saaǥǥjåå đteei lââ ´ssen kuõi ´htt vuäzzla lebe vää ´rrvuäzzla.
46 §
Õuddooumaž
Saa´mi õhttsaž aa´ššid håi´ddad da saa´mi õudltõõzzid kåå´cced vuei´tet va´lljeed saa´mi õu´ddooumaž, koonn tuåimmpââ´jj lij seämma ku´ǩǩ ko sää´msuåvtõõzz
vuäzzlain. Sää´msuåvtõõzzi õhttsaž såå´bbar va´lljad saa´mi õuddooumže vää´rroummu, kåå´tt håi´dd õuddoummu tuâjaid tâ´l ko õuddooumaž ij vuei´t lebe son lij cõglvaž. Õuddoummu tuâjain šiõtt’teet tää’rǩben asetõõzzin.
Õuddooumaž da suu vää´rrooumaž âlgg lee´d 4 §:st ceälkkumnallšem ooumaž, jeälsted sää´mvuu´vdest, siõltteed sää´mǩiõl da kåå´tt lij tän tuõjju põ´stti.
47 §
Vaall’lu´vddkå´dd
Kuhttuž sijddsååbbar va´lljad 3 vuäzzla jijjâz siijd vaall’lu´vddkådda da sijjid jue´ǩǩežže jijjâz vää´rroummu õuddoummuvaal tuåimtem vääras. Vaall’lu´vddkåå´dd vuäzzlõžen da vuäzzlai vää´rrooumžen vuei´tet va´lljeed pâi tõn siidâst põõšši nalla jeälsteeja da tuõjju tuõttâm ooumaž. Vaall’lu´vddkåå´dd norrâ´tte õõutsâjja va´lljeed kõskstez vaall’lu´vddkåå´dd saaǥǥjåå´đteei da vää´rrsaaǥǥjåå´đteei, vaall’lu´vddkå´dd vuei´tte tuåimmad še juâkkõssân, mõõkk liâ riõssâmvääldla koolmin vuäzzlain.
Vaall´lu´vddkåå´dd tuâjain šiõtt’teet tää´rǩben asetõõzzin.
48 §
Õuddooumažvaal
Saa´mi õuddooumaž va´lljeet ee´vdǩen pijjum oummuin vaalin, ko´st jä´ǩǩtet jeänbõsvaallnää´l. Ee´vdǩen piijjmest da vaal tuåimtemmest šiõtt’teet tää´rǩben asetõõzzin.
Vaalin liâ jiõnstemvuiõggâdvuõđla Aanar kåå´ddest jeälsteeja tiuddvääldla sää´m da sij pie´llekuei´mez. Jiõggǩii´rjteeja, sie´brkå´dd da sää´m parlamentt âl´gg taarbšemmest u´vdded taarblaž teâđaid vaall’looǥǥtõõzz tuejjemeem vääras. Juõ´ǩǩkast Aanar kåå´ddest jeälsteeja sämmlast da suu pie´llkuei´mmstes lij vuõiggâdvuõt ta´rǩkeed vaall’lååǥǥtõõzz.
Õuddååumažvaalâst šâdd va´lljummu tõt ooumaž, kåå´tt lij jeänmõs vuäǯǯam jiõnid kuhtu siid jiõnid õ´htte la´sǩeel. Jõs jiõnid leä´t vuäǯǯum seämma jiânnai ä´šš ra´tǩǩeet seämma jiõnmie´r vuäǯǯam oummui kõõsk vue´rbin. Vaall’lu´vddkå´dd nâânasm tâ´lsi vaali mâŋŋa ââ´nnem såbbrest vaall vaalpå´rddǩee´rjid vuâđđeel vaall puåtti..
49 §
Vaa´ll’l´vddkåå´dd riâššmest veinnmuš
Vaall’lu´vkåå´dd riõššma vuäitt 48 §:n 2 momenttist ceälkkum ooumaž ooccâd muttâz vuâđđeel tõõzz, štõ riâššâm neeu´rad suu vuõiggâdvuõđâz lebe tõt lij sõddâm.
puäst po´reâdin lebe tõt lij muđoi lää´jj vuâstta. Veimmmuš âlgg raajjâd ǩeerjlaž nalla Sää´mjânnam läänvuõiggâdvuõi´tte 30 peei´v ǩee´jjest tõ´st, ko vaal puäđ lij uvddum õlmmsa. Muttâz ooccmest jä´ǩǩtõõlat muđoi, mâi´d muttâzooccmest vaaldšemaa´ššin uvddum lää´jjest (154/50) lij šiõtt’tuum.
50 §
Riõššmest teâđtummuš da tiâttanvuäǯǯmuš
Sämmla ǩiõččât vuäǯǯam sijddsåbbar lebe saa´msuåvtõõzz riâššmest lebe vaal šõddmest teâđ tâ´l ko riâššâm lebe vaallšõddmuužž kuõskki på´rddǩe´rjj täävtõs lij pijjum vuei´nnemnalla Aanar kåå´dd i´lmmtõstau´lle lebe saa´mi õuddoummu konttra. Riâššmuužž da vaali puåtti vuei´tet lââ´ssen veâl u´vdded älmmsa še päi´ǩǩkåå´ddest aalmilaž keâzaa´test, jõs sijddsååbbar nu´t reäšš. Kuäss riâššâm kuâskk pâi õõut sämmla, tiâttanvuäǯǯmuš lij šõddâm tâ´l, ko riâššâm lij uvddum tän ooumže tuõđstõõlaž nalla. 
51 §
Riâššâm kuddtemesvuõtt
Saa´mi sijddsåbbar ja sää´msuåvtõõzz riâššma vuäǯǯ sää ´mvuu ´vdest jeälsteei tiuddekksaž sämmlaž lebe suu bie ´llekuei ´mm lebe sää ´msuavõõzz vuäzzlaž raukkâd muttâz Sää ´mjânnam läänvuõiggâdvulđâst, jõš riâššâm lij šõddâm puäst po ´readin lebe jee ´resnalla lij lää ´ǩǩed vuâstta. Seämm vuõi ´ggâdvuõtt lij tõ ´st, ǩeän vuõi ggâdvuõđ riâššam neeu ´rat.
Muttâz ij seža vuäǯǯ raukkâd nåkkam riiâššma, koot se ´st tuõ ´llai ceälkkmuužž ve ´rǧǧnekka, jõs ceälkkmuš ij čõõn ve ´rǧǧnee ´ǩǩ.
Muttâz âlgg raukkâd 30 peei ´v se ´st tõ ´st ko riâššmest lij teâđtum. Muđoi muttâz raukkmest jäkkted tõn mâid lij šiõtt´tuum lää ´jjest, mii kuâskk muttâz raukkâm vaaldšemaa ´ššin (154/50).
9 lååkk
Jeä´resnallšem meä´rrõõzz
52 §
Peäld rai´vvjummuš
Peäldrai´vvjummuužž mie´räiggsaž rää´jtummust uvddum lää´ǩǩ (1381/91) ij kuõsk nåkkam rai´vvjummuužž, mõõnn vääras lij miõttum läinn lebe veä´ǩǩvuõtt tän läkka vuâđđeel lebe koon vuâ´đđan lij tän lää´jj 9 §:z 1 momentti 6 sâjja vuâđđeel uvddum låå´pp.
53 §
Puäʒʒskääđ
Tän lää´jjest ceälkkum tääl lebe vuu´vd vuämšsteejast ij vuei´tet vuäǯǯad ko´rvvõõzz puõccui tuejjeem skääđain.
54 §
Kååddlaž- da ceerkavlažpiiđđ
Riikk ij taarbâs mä´hssed kååddlaž- da ceerkavlažpiiđ tän lää´jj mie´ldd ho´mmjummu tääl lebe vuu´vd puåttjin tõn ka´lndaree´jjest, kuäss vuämšstõs lij šõddâm mädd- ja meä´cctäällministeeria vaaldšem vuâlla .
55 §
Viõ´ǩǩepiijjâmve´rǧǧnee´ǩǩ
Mädd- ja meä´cctäällministeria, Sää´mjânnam jânnampäi´ǩǩjie´llemvue´ǩǩkruug, mädd- ja meä´cctäällministeeria teâttsluužpkuvddlõs, Aanar kåå´dd jânnampäi´ǩǩjie´llemver´ǧǧnee´ǩǩ da meä´cchalltõs kâdde tän lää´jj viõ´ǩǩepiijjâm. Meä´cchalltõõzz Pâjj-Sää´mjânnam luâđhåiddvuu´vdd kâdd riikk määddai da čaa´ʒʒi kâ´ddmest saa´mvuu´vdest da tõi´d kuõskki lää´jjest ceälkkum jee´res tuåimain. Mädd-da meä´cctäällministeria vuäitt taarbšemmest u´vdded tää´rǩab mie´rrõõzzid mõõntõõlmin, mâi´d jä´ǩǩtõlat tõn lää´jj viõ´ǩǩepiijjmest..
56 §
Kuullmuš
Riikk da kåå´dd verǧǧnee´ǩǩi kiõttõõlâm vuâlaž 44 §:st moment 1 sââ´jest ceälkkum aa´ššin ver´ǧgnee´kk â´lǧǧa va´rrjed saa´mi sijddsåbbra da säämsuåvtõõzzid vââjlažvuõtt ceälkkmuužž ouddmušše. Ceälkkmušraukkmuš vuäǯǯat vuõltteet saa´mi õuddooumže, koonn âlgg kåččad sää´msuåvtõõzz õhttsaž norrõ´sse ää´šš ǩiõttõõllâd. Jõs sijddsååbbar i´llä serddam ceälkkmuužž ouddmuužž sää´msuåvtõ´sse, âlgg õuddooumaž kåččad še sijddsåbbar ää´šš ǩiõttõõllâd.
Palggsi õhtõ´sse da päikalaž palggsid âlgg va´rrjed vââjlažvuõtt celkkmuužž ouddmušše nåkkam puäʒʒtääl kuõskki aa´ššin, koin sätt lee´d jõnn pri´meâr puäʒʒhåiddmušše.
57 §
Kuuli ko´rvvmummuš
Sää´msuåvtõõzzi sååbbarpää´lǩ, mä´tǩǩkuul da jee´res kuul ko´rvveet sää´msuåvtõõzz saaǥǥjåå´đteeja, vuäzzla da piissra mäddtääl õõudâsviikkâmfondi tie´ǧǧin nu´t mähtt mädd- da mie´cctäällministeria tää´rǩben meä´rrad.
Sää´m õuddoummu tuâjast määu´set pää´lǩ da kuuli korvvõõzz riikk täällarvõõzzâst pirree´jji čuäi´jtem mie´rrtie´ǧǧin nut mähtt Säämjânnam läänhalltõs jee´rab meä´rrad.
Vaall’lu´vddkåå´dd sååbbarpää´lǩ, mä´tǩǩkuul da jee´res kuul ko´rvveet riikk täällarvõ´sse pirree´jji vä´lddem mie´rrtie´ǧǧest mähtt sizzaa´ššiministeria tää´rǩben meä´rrad.
58 §
Väärai âânnmuš
Mäddtääl õõudâsviikkâmfonda vääraid vuei´tet tõn lââ´ssen, mâi´d tõõi ââ´nnmest šiõtt’teet, ââ´nned pue´ttinallšem tän lää´j ǩee´jjest šõddâm mõõnnmuužžid:
1) määdd da jee´res vuämšstõõzz vuästtmušše;
2) hommum vuämšstõõzz håiddmušše da teevvmušše;
3) lääintummušše da tõn kuõskki mõõnnmuužžid;
4) veä´ǩǩvuõđid;
5) riikk raajtem tuâjaid;
6) riikk raajtem čuõkkui teevvmušše;
7) 7 §:z 2 momenttist ceälkkum riikk vuäzzlažvuõi´tte;
8) sää´mvuu´v õõudâsviikkmužž kuõskki tu´tǩǩõõzzi da čiõlǥtõõzzi raajjmušše;
9) uccpõrggi da uccpõrggjen ju´rddjeei škoou´ljummušše; di
10) ǩiõl joortemtuâjain šõddi kuulid.
59 §
Riikklääinai jiõččvälddsaž veä´lǧǧšiõttõõllmuužž õudltõõzz
Põõšši ekonomalaž vaiggâdvuõđid jouddam lääinvuäǯǯi ekonomalaž vue´jj heâlpeem diõtt vuei´tet tue´jjeet riikklääinai da riikk kaupphâ´ddvuäǯǯmuužži jiõccvälddsaž veä´lǧǧšiõttõõllmmuš, jõs lij vuei´nnmest, štõ veä´lǧǧsiõttõõllmuš pohtt ââibâs jõnn pue´rõõzz lääinvuäǯǯi ekonomalaž vuâkka. Jos sämmlõõže lij miõttum riikkläinn tän läkka lebe luâđjie´llemvue´ǩǩläkka lebe puäʒʒtääll’läkka vuâđđeel da täin laa´jjin ceälkkum jie´llemvue´ǩǩtue´jjummuužž vääras da jie´llemvue´ǩǩtuejjumuš lij loopptum, veä´lǧǧsiõttõõllmušše vuäǯǯat ä´lǧǧed pâi tâ´l, jõs lääinvuäǯǯi põõrt jeä´t vuõittu jee´res nalla staanâd. Mâi´d õõudpeä´lnn šiõttõõtõõlât, ij cõõgg miõttmuužž u´vddem põrggi saneerammuužžâst uvddum lää´jj (47/93) 97 §:st lebe privaatoummu veä´lǧǧšiõttõõlmest uvddum lää´jj (57/93) 78 §:st ceälkkum mõõntõõllmest.
Jiõccvälddsaž veä´lǧǧšiõttõõllmuš vuäitt kuõskkâd tän läkka 76 §:st ceälkkum laa´jjid, luâjie´llemvue´ǩǩläkka, puäʒʒtääll’läkka, puäʒʒpõrtttääll’läkka, jânnampäi´ǩǩjie´llemvue´ǩǩläkka da mäddtääll’läkka vuâđđääm riiklääinaid da -vuäǯǯmuužžid.
Jiõccvälddsaž veä´lǧǧsiõttõõllmest suåppum veä´lǧǧkõskkvuõttmääinai muttâz kuâs´ǩke še tuâkkeeja da jeärraz vie´lj oolâs välddam oummu seämma ko kuälmad oummu tõõi sõõ´ji ko kõõččmest lij suu vuämšstõõzzâst, kåå´tt lij pijjum lääin ååsktumšen nu´t mähtt asetõõzzâst tää´rǩben šiõtt’teet.
Veä´ǧǧsiõttõõllmuužž jee´res õudeltõõzzin šiõtt’teet tää´rǩben asetõõzzin.
60 §
Veä´lǧǧšiõttõõlmuužž vue´jj
Jiõččvälddsaž veä´lǧǧsiõttõõlmuužžâst riikklääinai da -vuäǯǯmuužži vä´sttmä´hssemääi´j vuei´tet kõõ´ǩǩeed, koork vue´leed da miõttâd vuänõõzzi da koorki mä´hsmest mähssluovâsvuõđid nu´t mähtt asetõõzzin siõtt’teet. Mähssluõvâsvuõđ lääin vuänõõzzid ij šeža vuäǯǯ miõttâd jee´res vue´zzin ko lääinai käu´nnååsktõs lebe lainnu likstõs- lebe seämmanallšem tuejjummužžâst uvddum tuâkkõs stään peäggtummu vuänõõzz mähsmuužž. Pâi aaibâs lossâd veä´rest läinnääi´j vuei´tet jiõččvälddsaž veä´lǧǧsiõttõõllmest kõõ´ǩǩeed pâi´l 14 §:z 1 momenttist ceälkkum ääi´j.
Jõs seämma lääinvuäǯǯja korkktuärjjõs- lebe jee´res vie´lj miõttâm vie´lju´vddi jiâ pie´lstes tuõtt veä´lǧǧšiõttõõllmušše, riikklääinai da -vuäǯǯmuužži jiõččvälddlaž šiõttõõllmušše vuei´tet ä´lǧǧed pâi tâ´l, jõs tõõzz liâ jee´rab veä´r da riikklääinai da -vuäǯǯmuužži vue´ss oocci pukin vie´ljin lij šuu´rab asetõõõzzin šiõtt’tuum mie´rred.
61 §
Čiõlǥtõõzz da plaan
Õuddel jiõččvälddsa veä´lǧǧšiõttõõlmuužž lääinvuäǯǯi ekonomalaž vue´jjest âlgg cuäi´jted ååsklaž čiõlǥtõs da raajâd plaan tõi´n tuåimin, mââivuõi´m lääinvuäǯǯi põrggmuš, tâ´l jõš nåkkam tuejjummuužž lij riikklääinain tuårjjum, da ekonomalaž vue´ǩǩ raaveet. Veä´lǧǧšiõttõõlmuužž õudltõssân lij tõt, štõ riikk, lääinzvuäǯǯi da veârrâmstrooitel vuâllaǩee´rjte suåppmuužž tõin tuåimin mõõkk liâ mie´ldd plaanâst.
Suåppmuš suõppai tõõzz kuulli lääin veä´lǧǧǩe´rjjmääin da riikklääinast uvddum ceälkkmuužž määinaid tõõi vue´zzi peälnn ko tõi´n lij suåppum. Suåppmušše kuulli riikk kaupphâ´ddvuäǯǯmuužži suåppmuužž mie´ldd mä´hssemnalla šõddâm määusaid vuäǯǯat pe´rrjed jee´res riâssâmtää 32 §:z 2 momenttist šiõtt’tuum naa´livuõi´m.
62 §
Veä´lǧǧšiõttõõlmuužž jõskkmuš
Jõs lääinvuäǯǯi ei jää´ǩǩed 61 §:st ceälkkum plaan lebe suåppmuužž, tõi´d vuâđđõõvvâm jiõccvälddsaž veä´lǧǧšiõttõõllmuš vuei´tet meä´rreed jõskkâd asetõõzzin tää´rǩben šiõtt’tuum naa´livuõi´m vaiktõõzzivuõi´m.
Jõs lääinvuäǯǯja nââneet põrggi saneerammužžâst uvddum läkka vuâđđeeja saneerammušprogramm lebe privatoummu veä´lǧǧšiõttõõlmušše uvddum läkka vuâđđeeja mähssemprogramm, 61 §:sse vuâđđeeja jiõccvälddsaž veä´lǧǧšiõttõõllmuš jâskk. Suudâmstuu´l âlgg prograamm nâânemmen vuâmmšed jõccvälddsaž veä´lǧǧšiõttõõllmu´šše sizzkuulli lääin da vuäǯǯmuužž veä´lǧǧšiõttõõllumužžtää. 
63 §
Muttâz oocmuš
Jânnampäi´ǩǩjie´llemvue´ǩǩkruug tän lää´jjest ceälkkum ää´ššest tuejjääm riâššma vuäǯǯ ooccâd muttâz veeineel jânnampäi´ǩǩjie´llemvue´jji veinnamlu´vddkådda 30 peei´v se´st tõn peei´v rää´jest, kuä´ss veinni lij vuäǯǯam teâđ riâššmest.
V einnamǩii´rjj vuei´tet 1 momenttist ceälkkum šõddmužžâst tuåimted še tõõzz ve´rǧǧooumže, koon riâššma muttâz ooʒʒât, di tõn âlgg vuõltteed veinnâmǩi´rjj de ää´ššest nårrjam ä´šškee´rj da ceälkkmuužžâz muttâzooccâmve´rǧǧnekka,
Õõudpeä´lnn 1 momenttist ceälkkum veinnamu´vddkåå´dd 36, 37 da 38 §:st peäggtum ää´ššest ouddam riâššma vuäǯǯ ooccâd muttâz veeineel pââjmõs vaaldšenvuõiggâdvuõi´tte tõn po´reâdin ko mâi´d muttâzooccmest vaaldšemaa´ššin u´vddum lää´jjest šiõtt’teet. Jee´res peäggtummu veinnamlu´vddkåå´dd tän lää´jjest ceälkkum aa´ššin ouddam riâššmid vuäitt ooccâd muttâz pâi tâ´l , jõs pââjmõs vaaldšemvuõiggâdvuõtt meâtt veinnamlåå´v. Låå´vv vuei´tet miõttâd pâi tâ´l, jõs lää´jj suåvtõõlâm diõtt jee´res seämmanallšemaa´ššin lebe vuõiggâdvuõttpraktiikka õõutnallšemvuõđ diõtt lij veäžnai, štõ ä´šš viiǥǥat pââjmõs vaaldšemvuõiggâdvuõi´tte rä´tǩǩeem vääras lebe låå´v miõttmušše lij jee´res lossâd veä´rr.
64 §
Riâššmi määus
Tän lakka vuâđđeel uvddum riâššmin pe´rrjet määus nu´t mähtt määusai pe´rrjemmest jee´rab šiõtt’teet lebe mie´rreet. Jânnampäi´ǩǩjie´llemvue´ǩǩkruug riâššâm lij šeža määustemmes.
65 §
Tää´rǩab šiõtt’tõõzz, meä´rrõõzz da vue´ǩǩõõzz
Tää´rǩab šiõtt’tõõzz tän lää´jj viõ´ǩǩepiijjmest uu´det asetõõzzin.
Mädd- da meä´cctäällministeria vuäitt u´vdded tän lää´jj da tõõzz vuâđđõõvvi asetõõzz tää´rkab meä´rrõõzzid lääinai, veä´ǩǩvuõđi da jee´res tän lää´jjest ceälkkum õudltõõzzi miõttmest. Mädd- da meä´cctäällministeria nâânnat še kaupp- da veä´lǧǧǩe´rjjvõõ´jid, ooccâm- da riâssâmvõõ´jid da jee´res tän lää´jj viõ´ǩkepiijjmuužž diõtt taarblaž vââ´jj da mõõntõõllâmnää´llvue´ǩǩõõzz.
10 lååkk
Viõ´ǩǩepuättmuš- da serddšiõtt’toozz
66 §
Viõ´ǩǩepuättmuš
Tät lää´ǩǩ puätt viõ´ǩǩe 1. peei´v ǩiđđmannust 1995.
Täin laa´jjin kåå´mtet pårggmannu 24. peei´v 1984 uvddum säämlää´ǩǩ (611/84) tõõzz mâŋŋa tuejjuum muttsivuõi´m.
Õuddel tän lää´jj viõ´ǩǩepuättmuužž vuei´tet ä´lǧǧed tõn viõ´ǩkepiijjuužž vääras taarblaž tuåimid.
67 §
Serddjõõvvi vuämšstõs
Kåå´mtummu sää´mläkka da jee´res õõudbu sää´mlää´jjšiõtt’tõõzzid vuâđđeel hommum vuämšstõs , mõõnn ââ´nnmest ij õuddel tän lää´jj viõ´ǩǩepuättmužž leäkku meä´rruum lebe kåå´tt sâdd luõvâs ceälkkum lää´jjšiõtt’tõõzzid vuâđđeeja âa´nnemmeä´rin, lij hommun tän lää´jj meä´rid.
68 §
Måttam õõudbu lää´jjšiõtt’tõõzz vuâlla kuulli tuåim da vuõiggâdvuõttkõskkvuõđ
Saa´mi jeälstââ´ttmest uvddum lää´jj (273/55) da saa´mi määddšiõttõõllmuužž (593/69) da kåå´mtummu sää´mläkka vuâđđeeja riikk da veârrâmstrooitel vuäǯǯmuužž vä´sttmä´hssemääi´j da koork da jee´res määinai peä´lest jä´ǩǩtet tän lää´jj viõ´ǩǩe pue´ttemen šiõtt’tõõzzid da tõi´d vuâđđeeja suåppumušmääinad, mõõk le´jje viõǥǥâst. Mâŋŋa tän lää´jj viõ´ǩkepue´ttemest šõddi peäggtum sää´mläkka vuâđđeeja vuäǯǯmuužž vä´sttmä´hssemääi´j, koork da jee´res määinai peä´lest jä´ǩǩtet nu´t še ceälkkum lää´jj määinaid.
Tän lää´jj viõ´ǩǩe pue´ttmen viõǥǥâst leämmaš šiõtt’tõõzzid jä´ǩǩted nu´t še tõõi aa´šši peä´lest, mõõk še mmuđoi ko´lle 1 momenttist ceälkkum viõ´ǩǩepiijjmušše da koin jeä´t tän lååǥǥast jee´res nalla šiõtt’tukku. Ceälkkum kuâskk še riikk piiđđluovâsvuõđid da mähssheâlpuumuužžid, riikk raajtem tuâjaid da täälai rää´jtõzzid. Täälai luõvtemlåå´v da rää´jtõõzzin luovâsluâšttmuužž vuei´tet õõudpeä´lnn ceälkkum lää´jjšiõtt’tõõzzin moksteel miõttâd 36 §:st šiõtt’tuum mie´ldd da tõ´st šiõtt’tuum mõõntõõlm jä´ǩǩtõõleel. Muttâzooccmuužž peä´lest jä´ǩǩtet suåvtõõvi vue´zzin, mâid 63 §:st šiõtt’teet. Asetõõzzin vuei´tet u´vdded ceälkkum lää´jjšiõtt’õõlmuužžâst jee´resnallšem mõõntõõllâmnää´llšiõtt’tõõzzid.
69 §
Õõudbui lääinai riikkveârrâm da håiddpää´lǩ
Õuddel tän lääjj viõ´ǩǩepue´ttem miõttum 68 §:st ceälkkum lää´jjšiõtt’tõsse vuâđđeel miõttum lääinai riikkveârrâm da läinnhåiddkuuli ko´rvvõõzi peä´lest jä´ǩǩtet meä´rrõõzzid da tõid vuâđđeel uvddum meä´rrõõzzid da tõi´d vuâ’đđeeja suåppmušmäinaid, mõõkk le´jje viõǥǥâst ko tät lää´ǩǩ pue´đi viõ´ǩǩe.
70 §
Õõudbu panttvuõiggâdvuõđ
Õõudpeä´lnn 66 §:st ceälkkum lää´jjšiõtt’tõ´sse vuâđđeel kaaupšum tääll lebe vu´vdd, mij lij tän lää´jj viõ´ǩǩepue´ttem panttân riikk kaupp- lebe kaupphâddvuäǯǯmuužž da tõn koork mä´hsmest tõn räjjja ko vuäǯǯmuž lij loopp räjja mahssum, lij veâl-ki seämma määinaivuõi´m panttân ceälkkum vuäǯǯmuužž mä´hsmest.
Tääll lebe vu´vdd lij panttân tän lää´jj viõ´ǩǩepue´ttem poodd viõǥǥâst leämmaš lää´jjšiõtt’tõ´sse vuâđđeel še 1 momentist ceälkkum lää´jjšiõtt’tõ´sse vuâđđeeja nåkkam kaupp- da kaupphâ´ddvuäǯǯmuužž mähssmest koorkines, kåå´tt lij sõddâm mâŋŋa tän lää´jj viõ´ǩkepue´ttemest lebe koonn panttvuõiggâdvuõđâst ij leäkku tuejjuum õuddel ceälkkum äi´ǧǧpoodd ilmtõõzz su´vddja (koonn ä´šš kuâskk).
Õõudpeä´lnn 1 momenttist ceälkkum lää´jjšiõtt’tõ´sse vuâđđeeja kuullvuäzzõõzz da tõõi koorki mä´hssmest lij tääll (koonn ä´šš kuâskk) lebe vu´vdd panttân nu´t mähtt 1 da 2 momenttist šiõtt’teet.
Tâ´l ko tääll lebe vu´vdd lij panttân 2 momenttist šiõtt’tummu nalla, de jânnampäi´ǩǩjie´llemver´ǧǧooumaž âlgg su´vddja (koonn ä´šš kuâskk) i´lmmtõs pantvuõiggâdvuõđ kuõskki mie´rǩkõõzz tuejjeem vääras Kiddjemrekistra. Ko vuäǯǯmuš lij puk mahssum, âlgg jânnampäi´ǩǩjie´llemkruug vuõltteed i´lmmtõs su´vddja (koon ä´šš kuâskk) štõ tääll lebe vu´vdd lij luovâs panttveârrmest.
71 §
Väärai âânnmuš
Mäddtääll õõudâsviikkâmfondi vääraid vuei´tet ââ´nned še nåkkmid 68 §:st ceälkkum lää´jjšiõtt’tõõzz viõ´ǩǩepijjmuužž kuõskki meä´rid, mâi´d tõi´d lij õ´nnum õuddel tän lää´jj viõ´ǩǩepue´ttem.
72 §
Jee´res serddšiõtt’tõõzz
Vuõsmâs 42 §:st ceälkkum sijddsååbbar âlgg ââ´nned kuuđ määnpââi se´st tän lää´jj viõ´ǩǩepue´ttmest da vuõsmâs õuddooumažvaal âlgg ââ´nned ee´jj se´st lää´jj viõ´ǩǩepue´ttmest. Sää´msuåvtõõzz alttee tuâjas saraz mâŋŋa tõ´st, ko tõk liâ va´lljuum sijddsåbbrest. Sää´msuåvtõõzz da õuddoummu vuõsmâs tuåimmpââjj peštt 1996 ee´jj loopp räjja. Lää´jj 56 §:z lää´jjšiõtt’tõõzzid suåvtõõlât emansa ko sää´msuåvtõõzz da õuddooumaž liâ va´lljuum. Mâi´d sää´msuåvtõõzzin da õuddoummu tuâjain šiõtt’teet, suåvtet emansa ko sää´msuåvtõõzz da õuddooumaž lij va´ljjuum.
Tän lää´jj viõ´kǩe pue´ttmen kåå´mtum sää´mläkka da puäʒʒtääll’läkka da luâjie´llemvue´ǩǩläkka vuâđđeeja da ooccmuužž vue´lnn le´ddi saa´mi läinn- da veä´ǩǩvuõttooccmuužž da saa´mid luõvtem täälaid da vuu´vdit kuõskki alttuum ââ´nnemplaan ǩiõttõõlât loopp räjja jä´ǩǩtõõleel peäggtummu laa´jji šiõtt’tõõzzid,
73 §
Sie´vvenšiõt’tõs
Kuäss jee´res pääi´ǩest lääjjest sie´vet kåå´mtummu sää´mläkka, õõlgad seävvmuš tän lää´jj va´stteeja šiõtt’tõõzz, jõs õõudpeä´lnn tän lää´jjesr šiõtt’tummu ij jee´res šõõdd.
Helssnest 24 peei´v nuu´bbmannust 1995
Tää´ssvää´ld presidentt Martti Ahtisaari
Mädd- da meä´ctäällministeria Mikko Pesälä
