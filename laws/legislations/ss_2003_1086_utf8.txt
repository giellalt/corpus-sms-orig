Nr 1086
Sää´mǩiõll'lää´ǩǩ
U´vddum He´lssnest rosttovmannu 15 peei´v 2003
Riikkpeei´vi riâššâm mie´ldd šiõtt'teet:
1 lååkk
Aalmlaž šiõtt'tõõzz
1 §
Lää´jj juu´rd
Tän lää´jj jurddân lij jii´jjes peä´lest staanâd vuâđđlää´jjest šiõtt'tuum sä´mmlai vuõiggâdvuõđ ââ´nned da viikkâd ooudâs jii´jjes ǩiõl da kulttuur. 
Tän lää´jjest šiõtt'teed sä´mmlai vuõiggâdvuõđâst ââ´nned jii´jjes ǩiõl duõmmišttmest da jee´res ve´rǧǧnee´ǩǩin di õõlmâs vää´ld õõlǥtumuužžin čõõđted da viikkâd ooudâs sä´mmlai ǩiõll'la vuõiggâdvuõđid.
Täävtõsân lij, što sä´mmlai vuõiggâdvuõtt vuõiggmiõllsa vuõiggâdvuõđjååttmõõžž da šiõǥǥ vaaldšem diõtt staaneet ǩiõlâst soorččǩani di tõt še, što sä´mmlai ǩiõll'la vuõiggâdvuõđid čõõđtet nu´tt, što tõid ij taarbâž jee´rab raukkâd.
2 §
Lää´jj suåvtemvu´vdd
Ve´rǧǧnee´ǩǩ, koid tät lää´ǩǩ kuâskk lie:
1) Enontekiö, Aanar, Suä´đjel da Uccjooǥǥ koo´ddi tuåimmorgaan da nåkam koo´ddileett tuåimmorgaan, koin mii-ne täin koo´ddin lij mie´ldd;
2) nåkam duõmmišttâm da valdia pirrõs- da pääiklažvaaldšem ve´rǧǧnee´ǩǩ, kooi ve´rǧǧvoudda ooudpeä´lnn sarnnum kåå´dd obbnes le´be vuä´ssnes ko´lle;
3) Sää´mjânnam läänhalltõs da tõn õhttõõzzâst tuåimmjeei tuåimmorgaan;
4) sää´mte´ǧǧ, sää´maa´šši saǥstõõllâmkå´dd da sää´mlää´jj (253/1995) 42 §:sest mie´rruum sijddsååbbar;
5) valdiasåbbar vuõiggâdvuõttkansler da eettikåå´dd vuõiggâdvuõttä´ššååum;
6) õõ´nn'jiä´ššååum da õõ´nn'jiläittemlu´vddkå´dd, tää´ssärvvåskkooumaž da tää´ssärvvlu´vddkå´dd, teâttsue´jjåskkooumaž da teâttsue´jjlu´vddkå´dd di minoritetåskkooumaž;
7) Naroodjeältõkstrooite´l da mäddtäällnee´ǩǩi jeältõkstrooite´l; di 
8) nåkam valdia vaaldšemve´rǧǧnee´ǩǩ, kook muttâzooccâmve´rǧǧne´ǩǩen ǩiõtt'tâ´lle ooudpeä´lnn sarnnum vaaldšemve´rǧǧnee´ǩǩest tu´mmjem vuâlla puättam aa´ššid.
Tän lää´jj âlgg jää´ǩǩted še puäʒʒhåiddlää´jj (848/1990) da puäʒʒhåiddasetõõzz (883/1990) vuâlla kuulli vaaldšemaa´šši ǩiõtt'tõõllmuužžâst tõin valdia ve´rǧǧnee´ǩǩin da paalǥâskoo´ddin, kooi ve´rǧǧ- le´be tuåimmvoudda sä´mmlai dommvu´vdd obbnes le´be vuä´ssnes kooll, di Pââlǥâskoo´ddi õhttõõzzâst še.
Lää´jj ââ´net jäärnâǩstrooitlivui´m da õhttõõzzivui´m di privatoummivui´m nu´tt mä´htt šiõtt´teet 17 da 18 §:sest da seämmanalla ceerkavlaž ve´rǧǧnee´ǩǩivui´m nu´tt mä´htt šiõtt'teet 30 §:sest.
Sä´mmlai dommvuu´dest ââ´net spesialšiõtt'tõõzz, kook ko´lle lää´jj 3 lo´ǩǩe.
3 §
Mie´rrumuužž
Tän lää´jjest mie´rreet što:
1) sää´mǩiõll lij aanarsää´mǩiõll, nuõrttsää´mǩiõll le´be tâ´vvsää´mǩiõll õ´nnum ǩiõl le´be mainsteejajoouk mie´ldd;
2) sä´mmlaž lij sää´mtee´ǧǧin u´vddum lää´jj (974/1995) 3 §:sest mie´rruum sä´mmlaž;
3) sä´mmlai dommvu´vdd lij sää´mtee´ǧǧin u´vddum lää´jj 4 §:sest mie´rruum sä´mmlai dommvu´vdd; di
4) ve´rǧǧneǩ lij 2 §:z 1 da 2 momenttist mie´rruum duõmmišttid da jee´res ve´rǧǧnee´ǩǩid da strooitlid da paalǥâskoo´ddid di Paalǥâskoo´ddi õhttõõzz.
2 lååkk
Ǩiõll'la vuõiggâdvuõđ
4 §
Sä´mmla vuõiggâdvuõtt ââ´nned sää´mǩiõl ve´rǧǧnee´ǩǩivui´m 
Sä´mmlast lij vuõiggâdvuõtt jii´jjes ää´šš diõtt le´be nåkam ää´šš diõtt, ko´st suu kuulât, ââ´nned tän lää´jjest mie´rruum ve´rǧǧnee´ǩǩin sää´mǩiõl.
Ve´rǧǧneǩ ij vuäǯǯ rää´jted le´be ǩeâlddõõttâd čõõđtemest tän lää´jjest mie´rruum ǩiõll'la vuõiggâdvuõđid tõn diõtt, što sä´mmlaž silttad jee´res ǩiõl še, hå´t lää´ddǩiõl le´be ruõccǩiõl.
5 §
Ju´ridlažoummu ǩiõll'la vuõiggâdvuõđ ve´rǧǧnee´ǩǩivui´m
Õhttõõzzâst da sǩiâŋkksie´brest, koonn på´rddǩee´rjid ǩe´rjtet säämas, lij vuõiggâdvuõtt ve´rǧǧnee´ǩǩivui´m saǥstõõllmen ââ´nned på´rddǩee´rj ǩiõl jää´ǩǩtee´l suåvlaž vuä´zzin, što mâi´d 4 §:sest šiõtt'teet sä´mmlai vuõiggâdvuõđâst ââ´nned sää´mǩiõl. 
Škooulâst, koonn mätt'tõsǩiõllân lij sää´mǩiõll, lij seämmanalla vuõiggâdvuõtt ââ´nned sää´mǩiõl nu´tt mä´htt 1 momenttist šiõtt'teet.
6 §
Sää´mǩiõl âânnem võboršeǩnallšem tuåimmorgaanivui´m
Enontekiö, Aanar, Suä´đjel da Uccjooǥǥ koo´ddi tuåimmorgaani sä´mmlain lij vuõiggâdvuõtt ââ´nned sää´mǩiõl såbbrin da ǩee´rjted säämas ǩee´rjlaž ceälkkmuužžid, koi´d õhtteet på´rddǩerjja. Tät seämma kuâskk saa´mi valdia lu´vddkå´ddnee´ǩǩid, komiteanee´ǩǩid, tuâjj'joukknee´ǩǩid da va´stteei tuåimmorganee´ǩǩid sä´mmlai dommvuu´dest da tõn åålǥpeä´lnn še, te´l ko ǩiõtt'tõõlât sä´mmlai aa´ššid. Paalǥâskoo´ddi õhttõsnee´ǩǩest da tõn halltõsnee´ǩǩest lij seämmanalla vuõiggâdvuõtt såbbrest mainsted säämas.
Ooudpeä´lnn tän ceäkksest sarnnum såbbrin âlgg jä´rjsted taa´rbi mie´ldd tu´lǩǩõõzz.
7 §
Vuõiggâdvuõtt i´lmmted sää´mǩiõll jie´nnǩiõllân narodteâttriâššmõ´šše 
Sä´mmlast, ǩeä´st lij Lää´ddjânnmest dommkå´ddlää´jjest (201/1994) sarnnum dommkå´dd, lij vuõiggâdvuõtt i´lmmted narodǩe´rjjriâššmõ´šše ruõkkâm diõtt, što suu jie´nnǩiõll lij sää´mǩiõll.
8 §
Ve´rǧǧnee´ǩǩi teâđtumuš
Ve´rǧǧnee´ǩǩ â´lǧǧe ââ´nned sää´mǩiõl te´l še, ko sij teâđte oummid aa´ššeez pirr.
Ve´rǧǧnee´ǩǩ i´lmmtõõzz, kuultõõzz da õlmmsapiijjmõõžž di jee´res teâđtumuužž oummid, seämmanalla ko vuä´ppeskõõlb da narood ââ´nnemnalla ju´rddum lomaak tiuddeemvuä´pstõõzzivui´m â´lǧǧe raajjâd da u´vdded sä´mmlai dommvuu´dest säämas še. 
Suudvuõiggõõzz, su´vddi, kihlkå´ddkonttâr le´be tõn juâkkaz le´be kihlkåå´dd pååđai konttâr le´be tõõi ve´rǧǧoummu vee´rj peä´lest u´vddum kuultõõzz da teâđtõõzz privatoummu vuõiggâdvuõđ kuõskki aa´ššin vuei´tet kuuitâǥ måttmešt u´vdded pâi lääddas, te´l ko mâka sää´mǩiõl âânnmõš le´čči taarbte´mes.
Jee´res ko 2 §:z 1 da 2 momenttist mie´rruum valdia ve´rǧǧnee´ǩǩin da strooitlin âlgg 1 momenttist sarnnum i´lmmtõõzz, kuultõõzz, õlmmsapiijjmõõžž da teâđtõõzz di lomaak tiuddeemvuä´pstõõzzivui´m raajjâd da u´vdded säämas še, te´l ko tõk kue´sǩǩe vuei´vv'vuä´zzest sä´mmlaid le´be te´l ko muđoi lij vääžnai vââ´ǩǩ.
Vaali da meerjiõnstumuužži diõtt rajjum i´lmmtõskoortid jeät rajju säämas lokku vää´ldǩani sää´mtee´ǧǧin u´vddum lää´jj 24 §:sest sarnnum i´lmmtõskoortid.
9 §
Lää´jj da jee´res šiõtt'tõõzz di šiõtt'teemehdtõõzz da smiõtldõõǥǥ 
Sä´mmlai kuõskki lää´jj da jee´res šiõtt'tõõzz di valdiasuåppmõõžž da jee´res Lää´ddjânnam šiõtt'tõsnorldõõǥǥâst čõõđteei ä´ššǩee´rjid da teâttânouddmuužžid čõõđtet sää´mǩiõllsaž jåårǥlâttmõššân še, te´l ko valdiasååbbar le´be ää´ššvuä´sslaž ministeria nu´tt meärrad. Tät seämma kuâskk meärrõõzzid, vuä´ppõõzzid, tu´mmstõõǥǥid da teâttânouddmuužžid, koid čõõđtet ministeria le´be valdia jee´res ve´rǧǧnee´ǩǩ mie´rreemnorldõõǥǥâst.
Ministeriast le´be valdia komiteast, tuâjj-jooukâst le´be tõõinallšem tuåimmorgaanin valmštõllum da čõõđtem vuâla šõddâm lää´ǩǩehdtõõzz da smiõtldõõǥǥ le´be tõõi vuännõõzz čõõđtet säämas še, ko ministeria nu´tt meärrad, te´l ko tõk kue´šǩǩe sä´mmlaid le´be te´l ko muđoi lij vääžnai vââ´ǩǩ tue´jjeed nu´tt.
10 §
Sää´mǩiõl âânnmõš ve´rǧǧnee´ǩǩ tuâjjǩiõllân
Ve´rǧǧneǩ, kåå´tt reuâgg pâi sää´maa´šši pirr, vuäitt ââ´nned tuâjjǩiõllân sää´mǩiõl lää´ddǩiõl paaldâst.
3 lååkk
Sä´mmlai dommvuu´dest suåvtem vuâla šiõtt'tõõzz
11 §
Spesial õõlǥtumuužž
Ooudpeä´lnn 2 §:z 1 momenttist mie´rruum ve´rǧǧnee´ǩǩ â´lǧǧe sä´mmlai dommvuu´dest åårai ve´rǧǧpõõrtin da jee´res tuåimmpääi´ǩin jää´ǩǩted võl, što mâi´d 12-16 §:sin šiõtt'teet.
12 §
Vuõiggâdvuõtt ââ´nned sää´mǩiõl ve´rǧǧnee´ǩǩivui´m
Sä´mmlast lij vuõiggâdvuõtt ââ´nned ve´rǧǧnee´ǩǩivui´m lää´dd- le´be sää´mǩiõl jii´jjes va´lljumuužž mie´ldd. Vuõiggâdvuõđâst ââ´nned ruõcc ǩiõl šiõtt'teet ǩiõll'lää´jjest (423/2003).
Sä´mmlast lij seämma vuõiggâdvuõtt sä´mmlai dommvuu´d åålǥpeä´lnn še valdia ve´rǧǧnee´ǩǩivui´m te´l, ko täk muttâzooccâmve´rǧǧneǩǩen ǩiõtt'tâ´lle dommvuu´d ve´rǧǧnee´ǩǩest alttuum aa´ššid.
13 §
Vuõiggâdvuõtt vuäǯǯad tuåimtemǩee´rj le´be jee´res ä´ššǩee´rj säämas
Sä´mmla, kåå´tt lij ää´ššvuä´sslaž, âlgg u´vdded suu raukkmõõžž mie´ldd suudkåččemooccmõõžž, suudâm, tu´mmstõõǥǥ, på´rddǩee´rj le´be jee´res ä´ššǩee´rj säämas tõn vuä´zzest, ko ä´šš kuâskk suu vuõiggõõzz, ouddõõzz le´be õõlǥtõõzz, pe´ce te´l ko kõõččmõõžžâst lij ä´ššǩe´rjj, kåå´tt ij vaaikad ää´šš čåuddmõ´šše. Te´l ko sä´mmlaž, kåå´tt lij ää´ššvuä´sslaž, lij ââ´nnam ǩe´rjjtee´l le´be mainstee´l sää´mǩiõl, ko son lij saǥstõõllâm ve´rǧǧnee´ǩǩin, kåå´tt suu aa´ššees håidd, su´nne â´lgg u´vdded säämas tuåimtemǩee´rj va´stteei veeidâsvuõđâst da va´stteei oudldõõzzin nu´tt, što son ij taarbâž tõn jee´rab raukkâd.
Tuåimtemǩee´rjest âlgg kuuitâǥ u´vdded pâi staan jåårǥlâttmõõžž säämas, ko mâka ää´ššvuä´ssla lie jiânnai da sij jie leäkku õõutmiõlâst sää´mǩiõl ââ´nnmest.
14 §
Sää´mǩiõl silttõs da tõn kuõskki čeä´ppvuõttõõlǥtõõzz
Te´l ko ve´rǧǧneǩǩ väldd oummid riõuggu, âlgg ââ´nned huõl tõ´st, što personkå´dd juõ´ǩǩ konttrest le´be tuåimmpääi´ǩest pâstt kääzzkâ´stted ä´ššlaid säämas še. Ve´rǧǧneǩǩ âlgg tän lââ´ssen škooul'jumuužž jä´rjstee´l le´be jee´res vue´jjivui´m ââ´nned huõl tõ´st, što personkå´dd silttad te´mmet sää´mǩiõl, što pâstt hoi´ddjed tuâjes säämas.
Sää´mǩiõl silttõõzz vuei´tet piijjâd ǩiõllsilttõõzz kuõskki čeä´ppvuõttõõlǥtõsân valdia ve´rǧǧnee´ǩǩ personkådda lää´jjin le´be la´ǩǩe vuâđđee´l valdiasåbbar le´be ministeeria asetõõzzin di seämmanalla kåå´ddla ve´rǧǧnee´ǩǩi personkådda kå´ddlää´jj (365/1995) mie´ldd, te´l ko näkam čeä´ppvuõttõõlǥtõõzzâst ij leäkku šiõtt'tuum lää´jjin le´be la´ǩǩe vuâđđee´l. Sää´mǩiõl silttõs ǩiõččât spesial merittân, hå´t tõn ij leäkku piijjum vee´rj, tuåim le´be tuâi čeä´ppvuõttõõlǥtõsân.
Sää´mǩiõl silttõõzz kuõskki čeä´ppvuõttõõlǥtõõzzin lij suåvlaž vuä´zzin viõǥǥâst, što mâi´d šiõtt'teet lää´jjest (424/2003) õõlmâsõhttsažkoo´ddi personkåå´dd ǩiõllsilttõõzzâst. Sää´mǩiõl silttõõzz čuä´jtet takai ǩiõlltu´tǩǩõõzzin u´vddum lää´jjest (668/1994) mie´rruum ǩiõlltu´tǩǩõõzzin le´be mättjumuužž ääi´j rajjum ǩiõllteestin le´be õllškooulmättjumuužžin.
15 §
Ve´rǧǧnee´ǩǩi õõlǥtumuš ââ´nned sää´mǩiõl
Ve´rǧǧnee´ǩǩ â´lǧǧe i´lmmtõõzzin, kåččmõõžžin da ǩee´rjin, koid vuõltteet ää´ššvuä´ssla le´be tõn ooumže, ǩeäzz âlgg lää´jj mie´ldd i´lmmted tu´mmjem vue´lnn åårai le´be tu´mmjem vuâlla puõ´tti ää´ššest, ââ´nned ää´šš ǩiõtt'tõõllâm ǩiõlâst soorčǩani vuâsttavä´lddeeja ǩiõl, te´l ko tõt lij teâđast le´be vuäǯǯat hie´lǩeld tiõttu, le´be ââ´nned lää´ddǩiõl lââ´ssen sää´mǩiõl še.
Ve´rǧǧneǩ âlgg raauktää ââ´nned sää´mǩiõl, te´l ko vasttad su´nne tuåimtum sää´mǩiõllsa ǩee´rjid.
Ve´rǧǧnee´ǩǩ â´lǧǧe tuâjsteez muđoi še viikkâd ooudâs sää´mǩiõl âânnmõõžž.
16 §
Sää´mǩiõl âânnmõš kåå´dd ä´ššǩee´rjin
Nåkam kåå´dd, ko´st sä´mmla lie leäm mõõnni ee´jj vuõssmõs peei´v jäänab ko õhtt kuälmõs, tuåimorgan âlgg ââ´nned sää´mǩiõl še nåkam på´rddǩee´rjin da jee´res ä´ššǩee´rjin, koid ij õõlǥ u´vdded privat ää´ššvuä´ssla da kookk lie muđoi vääžnai. Jee´res še kå´dd âlgg ââ´nned sää´mǩiõl näkam ää´ššǩee´rjin nu´tt veeidsen ko sij tätta.
17 §
Jäärnâǩstrooitee´l di valdia le´be kåå´dd vuämstam õutstõõzz
Valdia jäärnâǩstrooite´l di nåkam kääzzkõõzz pu´htti õutstõs, ko´st valdiast le´be õõut le´be määŋg 2 §:z 1 momeent 1 pääi´ǩest mie´rruum kåå´ddest lij mie´rreemväldd, âlgg sä´mmlai dommvuu´dest u´vdded tän lää´jj oudldam ǩiõll'laž kääzzkõõzz da âlgg teâđted naroo´de säämas še tuejjumuužž šlaajj da ää´šš oudldam veeidâsvuõđ mie´ldd da nåkamnalla, što tõn obbvuõttân ärvtõõlee´l vuei´tet ââ´nned jäärnâǩstrooitee´l le´be õutstõõzz peä´lest mååžna. Te´l ko valdia jäärnâǩstrooite´l håidd ve´rǧǧneǩtuâi, tõzz âlgg suåvvted, što mâi´d tän lää´jjest šiõtt'teet ve´rǧǧnee´ǩǩest.
18 §
Privatoummu ǩiõll'laž kääzzkâ´sttemõõlǥtõs
Te´l ko mâka õõlmâs vaaldšemtuâjj lij lää´jjin le´be la´ǩǩe vuâđđee´l šiõtt'tuum privatooumže, suu kuâskk, te´l ko son håidd tän tuâi sä´mmlai dommvuu´dest, tõt što mâi´d tän lää´jjest šiõtt'teet ve´rǧǧnee´ǩǩest. Te´l ko näkam tuâi vuâsttava´lddi sä´mmlai dommvuu´dest tuåimm ve´rǧǧnee´ǩǩ tu´mmstõõǥǥ le´be jee´res tuåim diõtt le´be ve´rǧǧnee´ǩǩ da vuâsttava´lddi kõskksaž suåppmõõžž diõtt, ve´rǧǧne´ǩǩ âlgg ââ´nned huõl tõs´t, što tän lää´jj mie´lddsaž ǩiõll'lâž kääzzkõõzz uu´det te´l, ko hååidet tuâi. Tä´st âlgg ââ´nned huõl te´l še, ko ve´rǧǧne´ǩ oudd jee´res ko õõlmâs vaaldšemtuâi privatoummu hååid vue´lnn sä´mmlai dommvuu´dest, ko mâka tän lää´jj oudldam kääzzkõstää´ss tõn õõlǥad.
4 lååkk
Vuõiggâdvuõtt tu´lǩǩõ´sse da jåårǥlâttmõ´šše
19 §
Vuõiggâdvuõtt tu´lǩǩõ´sse
Te´l ko tän lää´jj mie´ldd mainstet ää´šš ǩiõtt'tõõllmest sää´mǩiõl, õõlǥči ää´šš ǩiõtt'tõõllmõõžž u´vdded nåkam reâuǥla tuâjjân, kåå´tt silttad sää´mǩiõl. Te´l ko ve´rǧǧnee´ǩǩest ij leäkku nåkam säämas siltteei reâuǥlaž, kåå´tt vuäitči ǩiõtt'tõõllâd ää´šš, âlgg ve´rǧǧneǩ jä´rjsted tu´lǩǩõõzz dääram, te´l ko tõt ij jiõčč âânn huõl tu´lǩǩõõzzâst.
20 §
Vuõiggâdvuõtt tuåimtemǩee´rj da jee´res ä´ššǩee´rj jåårǥlâttmõ´šše
Te´l ko vaaldšemää´ššest, vaaldšemlää´jjââ´nnemää´ššest le´be rikosää´ššest suudkåččmõš, suudâm, tu´mmstõk, på´rddǩe´rjj le´be jee´res ä´ššǩe´rjj lij rajjum lääddas le´be ruõccâs, ve´rǧǧneǩ âlgg u´vdded sä´mmla, kåå´tt lij ää´ššvuä´sslaž, suu raukkâm diõtt määuste´m veerjlaž jåårǥlâttmõõžž täin ä´ššǩee´rjin tõn vuä´zzest ko ä´šš kuâskk suu vuõiggõõzz, ouddõõzz le´be õõlǥtõõzz, pe´ce te´l ko kõõččmõõžžâst lij ä´ššǩe´rjj, kåå´tt ij vaaikad ää´šš čåuddmõ´šše. Jåårǥlâttmõš âlgg õhtteed tuåimtemǩerjja le´be jee´res ä´ššǩerjja.
Te´l ko veerjlaž jåårǥlâttmõõžžâst lij jåårǥlâttemvââ´ǩǩ, ve´rǧǧneǩ âlgg teevvâd tõn, pe´ce te´l ko teevvmõš lij aivv taarbte´mes. Sä´mmla, kåå´tt lij ää´ššvuä´sslaž, âlgg te´l u´vdded tivvum tuåimtemǩee´rj dääram.
21 §
Vuõiggâdvuõtt vuäǯǯad jåårǥlâttmõõžž sää´mǩiõl konttrest
Ve´rǧǧnee´ǩǩest, kåå´tt tän lää´jj mie´ldd âlgg u´vdded suu tuåimtemǩee´rjest sää´mǩiõllsaž jåårǥlâttmõõžž le´be tuåimtemǩee´rj säämas, lij vuõiggâdvuõtt vuäǯǯad jåårǥlâttmõõžž sää´mǩiõl konttrest, te´l ko jåårǥlâttmõõžž ij vuei´t muđoi ha´ŋǩǩeed. Seämmanalla ve´rǧǧnee´ǩǩest lij vuõiggâdvuõtt vuäǯǯad konttrest sää´mǩiõllsaž ä´ššǩee´rjest jåårǥlâttmõõžž lääddas.
22 §
Jåårǥlâttmõõžžâst le´be tu´lǩǩõõzzâst šõddâm kuuli mähssem
Te´l ko valdia ve´rǧǧneǩ âlgg u´vdded le´be tuåimted ää´ššvuä´ssla tuåimtemǩee´rj le´be ä´ššǩee´rj säämas le´be säämas jåårǥlõ´ttum le´be âlgg ââ´nned tu´lǩǩõõzz, valdia mähss tuåimtemǩee´rj raajjmest le´be jåårǥlâttmest le´be tu´lǩǩõõzzâst säämas šõddâm kuulid.
Kå´dd, koo´ddi õhttõs le´be aa´rhelkå´dd le´be sie´brrkå´dd mähss 4—6, 12, 13, 15, 16 da 30 §:sin mie´rruum tuåimtem- le´be jee´res ä´ššǩee´rj raajjmest le´be jåårǥlâttmest le´be tu´lǩǩemest šõõddi kuulid.
23 §
Ä´ššlaž mähss jåårǥlâttmõõžž jiõčč
Te´l ko valdia, kåå´dd lebe koo´ddi õhttõõzz ve´rǧǧnekka le´be ceerkavla ve´rǧǧnekka lij vuõlttuum ä´ššǩee´rj säämas, hå´t ä´ššlast ij leäkku vuõiggâdvuõtt ââ´nned sää´mǩiõl tän ve´rǧǧnee´ǩǩin, âlgg ve´rǧǧneǩ, mâ´ŋŋa ko lij kuullâm ä´ššla, taarbi mie´ldd haŋǩǩeed ä´ššǩee´rjest jåårǥlâ´tmõõžž tõn ǩiõ´lle, koonn ve´rǧǧnee´ǩǩest ââ´net da ä´ššlaž mähss tõn.
5 lååkk
Tuejjumuužž, kookk ve´ǩǩe ooudâs ǩiõll'la vuõiggâdvuõđid
24 §
Ve´rǧǧnee´ǩǩi õõlǥtõs čõõđted ǩiõll'la vuõiggâdvuõđid
Ve´rǧǧneǩ âlgg suu tuejjumuužžâst jiõččalttee´l ââ´nned huõl tõ´st, što tän lää´jj staanuum ǩiõll'la vuõiggâdvuõđ šâ´dde tuõttân juõ´ǩǩpeivvsaž jie´llmest. Tõt âlgg čuä´jted oummid, što kääzzkâstt säämas še.
Ve´rǧǧneǩ vuäitt u´vdded pue´rab ǩiõll'la kääzzkõõzz še, ko mõõnn tän lää´jjest oudldeet.
25 §
Ve´rǧǧluõvâsvuõtt paa´lǩin da luõvâsvuõtt tuâjast sää´mǩiõl silttõõzz ha´ŋǩǩeem diõtt
Nåkam 2 §:z 1 momenttist mie´rruum valdia ve´rǧǧnee´ǩǩ ve´rǧǧoummust, koonn ve´rǧǧvu´vdd lij obbnes saa´mi dommvuu´d se´st, lij vuõiggâdvuõtt, te´l ko mâka son lij reâuggam tän ve´rǧǧnee´ǩǩ tuâjast uuccmõsân ee´jj ääi´j, vuäǯǯad ve´rǧǧluõvâsvuõđ paa´lǩin nåkam sää´mǩiõl silttõõzz ha´ŋǩǩeem diõtt, kåå´tt lij ta´rbbes suu ve´rǧǧtuâi hoi´ddjem diõtt. Näkam ve´rǧǧnee´ǩǩ tuâjast åårai reâugglast lij seämmanallšem oudldõõzzivui´m vuõiggâdvuõtt vuäǯǯad luõvâsvuõđ tuâjstest tän seämma ää´šš diõtt.
Ooudpeä´lnn 2 §:z 1 momenttist mie´rruum kåå´dd le´be kå´ddõhttõõzz da nåkam 2 §:z 1 momeentt 2 da 3 pääi´ǩest mie´rruum valdia ve´rǧǧnee´ǩǩ tuâjast åårai ooumžed, koonn ve´rǧǧvuu´dest vuä´ss lij saa´mi dommvuu´dest, di Paalǥâskoo´ddi õhttõõzz personkådda kuulli ooumžed vuei´tet miõttâd ve´rǧǧluõvâsvuõđ paa´lǩin le´be luõvasvuõđ tuâjast nåkam sää´mǩiõl silttõõzz ha´ŋǩǩeem diõtt, te´l ko mâka son lij reâuggam tän ve´rǧǧnee´ǩǩ tuâjast uuccmõsân ee´jj ääi´j. Valdiasåbbar asetõõzzin vuei´tet šiõtt'teed jee´res määinin ve´rǧǧluõvâsvuõđ diõtt le´be luõvâsvuõđ tuâjast diõtt.
Ve´rǧǧluõvâsvuõtt'tu´mmstõõǥǥ le´be ast luõvâsvuõđ kuõskki tu´mmstõõǥǥ mäinnân vuei´ted piijjâd, što reâugglaž rääjj ve´rǧǧnee´ǩǩin ǩee´rjlaž suåppmõõžž, koonn mie´ldd son reâugg ve´rǧǧnee´ǩǩ vuâlžen saa´mi dommvuu´dest mâŋŋa ve´rǧǧluõvâsvuõđ le´be mâŋŋa tuâjast luõvâsvuõđ snäätnai ääi´j, kåå´tt ij vuäǯǯ lee´d kuu´ǩǩab ko õhtt ee´ǩǩ. Suåppmõ´šše vuei´tet vä´ldded meä´rrõõzz tõ´st, što reâugglaž mähss ve´rǧǧnekka, te´l ko son mâka suåppum ääi´j se´st vuâlgg meädda tuâjstes le´be ko suu pääkkat meädda tuâjstes su´st šõddâm jee´res vââ´jj ko panntiõrvâsvuõđ diõtt, jäänmõsân ǩiõl mätt'tõõttmest vuõi´ǧǧest šõddâm kuuli va´stteei suåppmõš-sääkk.
26 §
Sää´mǩiõllkoontâr
Sää´mǩiõl jåårǥlâttmõõžž da jee´res tän lää´jjest šiõtt'tuum tuâjai vääras sää´mtee´ǧǧ vuâlžen lij sää´mǩiõllkoontâr, kåå´tt âlgg lee´d saa´mi dommvuu´dest. 
Sää´mǩiõllonttrest šiõtt'teet tää´rǩben valdiasåbbar asetõõzzin.
27 §
Sää´mǩiõl veä´ǩǩteei
Sää´mjânnam läänhalltõõzzâst di valdia pirrõs- da pääiklažvaaldšem vuâlaž ve´rǧǧnee´ǩǩest vuäitt sä´mmlai dommvuu´dest lee´d sää´mǩiõl veä´ǩǩteei. Veä´ǩǩteeja kääzzkõõzz lie ä´ššla dääram.
28 §
Vuâppmõš da praavumuš
Juõ´ǩǩ ve´rǧǧneǩ vuäpp jii´jjes tuâjain tän lää´jj jä´ǩǩtumuužž.
Sää´mte´ǧǧ präävv tän lää´jj suåvtumuužž da vuäitt u´vdded vuä´pstõõzz ǩiõll'lää´jj vuâlla kuulli kõõččmõõžžin da vuäitt ehdted pue´rõõzzid nåkam aa´šši teevvâm vääras, kook jie leäkku kuddnalla.
29 §
Maainâs
Sää´mǩiõllkoontâr oudd õõutsââ´jest sää´mtee´ǧǧ mie´rrääm sää´mǩiõllsåbrrin juõ´ǩǩ vaalpoodd sää´mtegga mainnâz tõ´st, što mä´htt sää´mǩiõl kuõskki lää´jj lie õnnum da mä´htt sä´mmlai ǩiõll'la vuõiggâdvuõđ lie čõõđtum da mä´htt ǩiõllåårrmõõžž lie mõõnnâm ooudårra tõn mie´ldd ko valdiasåbbar asetõõzzin tää´rǩben šiõtt'teet. 
Valdiasåbbar ǩiõll'lää´jj suåvtem kuõskki mainnsest šiõtt'teet ǩiõll'lää´jjest.
6 lååkk
Pååđai šiõtt'tõõzz
30 §
Ceerkavlaž ve´rǧǧnee´ǩǩ
Seämma, što mâi´d tän lää´jjest šiõtt'teet sää´mǩiõl âânnmest valdia ve´rǧǧnee´ǩǩin, kuâskk ää´ššvuä´sslai âânnam ǩiõl da tuåimtemǩee´rji da jee´res ä´ššǩee´rji âânnam ǩiõl Oulu aa´rhelkåå´dd duõmmkapittlest da nåkam papp'pravlee´n'jain, kooi tuåimmvoudda sä´mmlai dommvu´vdd le´be vuä´ss tõ´st kooll, te´l ko ä´šš ij leäkku nåkam, što tõn vuäitt ǩiõččâd ceerkavlää´jj (1054/1993) mie´ldd ceerkav jii´jjes ä´ššen, da ortodoksi ceerkavkåå´dd Oulu aa´rhelkåå´dd koontâr.
Mâi´d tän lää´jj 1, 4, 5, 8, 20 da 24 §:sin šiõtt'teet, kuâskk seämmanalla evaŋe´lisluternee´ǩǩ ceerkav Enontekiö, Aanar, Uccjooǥǥ da Suä´đjel sie´brrkoo´ddid, te´l ko ä´šš ij leäkku nåkam, što tõn vuäitt ǩiõččâd ceerkavlää´jj mie´ldd ceerkav jii´jjes ä´ššen, da ortodoksi ceerkavkåå´dd Sää´mjânnam sie´brkåå´dd.
31 §
Vadia mä´hssemõõlǥtõs
Valdia täällarvvlõ´sse âlgg vä´ldded mie´rrtie´ǧǧ valdiaveä´ǩǩtie´ǧǧi vääras koo´ddid, sie´brid, sä´mmlai dommvuu´d paalǥâskoo´ddid da 18 §:sest mie´rruum privatoummid tän lää´jj ââ´nnmest šõddâm lââ´sskuuli kätteem diõtt.
32 §
Sää´m ǩiõl staattus snäätnai vaaldšemvuu´din
Sä´mmlai vuõiggâdvuõđâst vuäǯǯad vuâđđškooul- da jee´res mätt'tõõzz jii´jjes jie´nnǩiõlin, sää´m ǩiõl mätt'tõõzzâst di sää´m ǩiõlâst mätt'tõsǩiõllân, mätt'tõsaunnsen da tu´tǩǩõsǩiõllân šiõ´tt'teet jee´rab. 
Sä´mmlai vuõiggâdvuõđâst vuäǯǯad pei´vvhååid jii´jjes jie´nnǩiõlin šiõtt'teet päärnai pei´vvhååidest u´vddum lää´jjest (36/1973). 
Tän lää´jj 2 §:z 1 momenttist mie´rruum ve´rǧǧnee´ǩǩ â´lǧǧe jää´ǩǩted tän lää´jj šiõtt'tõõzzid, ko suåvteet puõcci sââ´jest da vuõiggâdvuõđin u´vddum lää´jj (785/1992) da sosialhuõl ää´ššla sââ´jest da vuõiggâdvuõđin u´vddum lää´jj (812/2000).
33 §
Tää´rǩab šiõtt'tõõzz
Tää´rǩab šiõtt'tõõzz tän lää´jj tiu´ddepiijjmõõžžâst uu´det valdiasåbbar asetõõzzin.
7 lååkk
Viõ´ǩǩešõddâm- da serddšiõtt'tõõzz
34 §
Viõ´ǩǩešõddmõš
Tät lää´ǩǩ šâdd viõ´ǩǩe ođđee´jjmannu 1 peei´v 2004 da tõin kåå´mtet sää´mǩiõl âânnmest ve´rǧǧnee´ǩǩivui´m pâ´zzlâšttammannu 8. peei´v 1991 u´vddum lää´jj (516/1991) tõzz mâ´ŋŋlest rajjum muttõõzzivui´m.
Ju´n ouddâl ko tät lää´ǩǩ šâdd viõ´ǩǩe, vuei´tet altteed tõn tiu´ddepiijjmõõžž oudldam tuejjumuužž.
Tät lää´ǩǩ âlgg lee´d Lää´ddjânnam šiõtt'tõõzzi norldõõǥǥâst aanarsää´m-, nuõrttsää´m- da tuõddârsää´mǩiõlid jåårǥlõ´ttum še.
35 §
Serddšiõtt'tõõzz
Ko jee´res laa´jjin le´be asetõõzzin lij sie´vvõs täin laa´jjin kåå´mtum la´ǩǩe sää´mǩiõl âânnmest ve´rǧǧnee´ǩǩivui´m, ǩiõččât što mâŋŋa, ko tät lää´ǩǩ lij šõddâm viõ´ǩǩe, sie´vvõs meärǩǩad sie´vvõõzz tän la´ǩǩe. 
Ko ä´šš lij alttuum ouddâl, ko tät lää´ǩǩ šâdd viõ´ǩǩe, suåvteet tän lää´jj viõ´ǩǩe šõddmest viõǥǥâst åårai šiõtt'tõõzzid, te´l ko ve´rǧǧneǩ ij ä´ššvuässla vuõiggõõzz da ouddõõzz diõtt jee´resnalla preem.
He´lssnest rosttovmannu 15 peei´v 2003
Tää´ssvää´ld Presidentt Tarja Halonen
Vuõiggâdvuõttminister Johannes Koskinen
