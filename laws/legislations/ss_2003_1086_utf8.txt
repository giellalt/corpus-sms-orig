Nr 1086
Sääʹmǩiõll'lääʹǩǩ
Uʹvddum Heʹlssnest rosttovmannu 15 peeiʹv 2003
Riikkpeeiʹvi riâššâm mieʹldd šiõtt'teet:
1 lååkk
Aalmlaž šiõtt'tõõzz
1 §
Lääʹjj juuʹrd
Tän lääʹjj jurddân lij jiiʹjjes peäʹlest staanâd vuâđđlääʹjjest šiõtt'tuum säʹmmlai vuõiggâdvuõđ ââʹnned da viikkâd ooudâs jiiʹjjes ǩiõl da kulttuur. 
Tän lääʹjjest šiõtt'teed säʹmmlai vuõiggâdvuõđâst ââʹnned jiiʹjjes ǩiõl duõmmišttmest da jeeʹres veʹrǧǧneeʹǩǩin di õõlmâs vääʹld õõlǥtumuužžin čõõđted da viikkâd ooudâs säʹmmlai ǩiõll'la vuõiggâdvuõđid.
Täävtõsân lij, što säʹmmlai vuõiggâdvuõtt vuõiggmiõllsa vuõiggâdvuõđjååttmõõžž da šiõǥǥ vaaldšem diõtt staaneet ǩiõlâst soorččǩani di tõt še, što säʹmmlai ǩiõll'la vuõiggâdvuõđid čõõđtet nuʹtt, što tõid ij taarbâž jeeʹrab raukkâd.
2 §
Lääʹjj suåvtemvuʹvdd
Veʹrǧǧneeʹǩǩ, koid tät lääʹǩǩ kuâskk lie:
1) Enontekiö, Aanar, Suäʹđjel da Uccjooǥǥ kooʹddi tuåimmorgaan da nåkam kooʹddileett tuåimmorgaan, koin mii-ne täin kooʹddin lij mieʹldd;
2) nåkam duõmmišttâm da valdia pirrõs- da pääiklažvaaldšem veʹrǧǧneeʹǩǩ, kooi veʹrǧǧvoudda ooudpeäʹlnn sarnnum kååʹdd obbnes leʹbe vuäʹssnes koʹlle;
3) Sääʹmjânnam läänhalltõs da tõn õhttõõzzâst tuåimmjeei tuåimmorgaan;
4) sääʹmteʹǧǧ, sääʹmaaʹšši saǥstõõllâmkåʹdd da sääʹmlääʹjj (253/1995) 42 §:sest mieʹrruum sijddsååbbar;
5) valdiasåbbar vuõiggâdvuõttkansler da eettikååʹdd vuõiggâdvuõttäʹššååum;
6) õõʹnn'jiäʹššååum da õõʹnn'jiläittemluʹvddkåʹdd, tääʹssärvvåskkooumaž da tääʹssärvvluʹvddkåʹdd, teâttsueʹjjåskkooumaž da teâttsueʹjjluʹvddkåʹdd di minoritetåskkooumaž;
7) Naroodjeältõkstrooiteʹl da mäddtäällneeʹǩǩi jeältõkstrooiteʹl; di 
8) nåkam valdia vaaldšemveʹrǧǧneeʹǩǩ, kook muttâzooccâmveʹrǧǧneʹǩǩen ǩiõtt'tâʹlle ooudpeäʹlnn sarnnum vaaldšemveʹrǧǧneeʹǩǩest tuʹmmjem vuâlla puättam aaʹššid.
Tän lääʹjj âlgg jääʹǩǩted še puäʒʒhåiddlääʹjj (848/1990) da puäʒʒhåiddasetõõzz (883/1990) vuâlla kuulli vaaldšemaaʹšši ǩiõtt'tõõllmuužžâst tõin valdia veʹrǧǧneeʹǩǩin da paalǥâskooʹddin, kooi veʹrǧǧ- leʹbe tuåimmvoudda säʹmmlai dommvuʹvdd obbnes leʹbe vuäʹssnes kooll, di Pââlǥâskooʹddi õhttõõzzâst še.
Lääʹjj ââʹnet jäärnâǩstrooitlivuiʹm da õhttõõzzivuiʹm di privatoummivuiʹm nuʹtt mäʹhtt šiõttʹteet 17 da 18 §:sest da seämmanalla ceerkavlaž veʹrǧǧneeʹǩǩivuiʹm nuʹtt mäʹhtt šiõtt'teet 30 §:sest.
Säʹmmlai dommvuuʹdest ââʹnet spesialšiõtt'tõõzz, kook koʹlle lääʹjj 3 loʹǩǩe.
3 §
Mieʹrrumuužž
Tän lääʹjjest mieʹrreet što:
1) sääʹmǩiõll lij aanarsääʹmǩiõll, nuõrttsääʹmǩiõll leʹbe tâʹvvsääʹmǩiõll õʹnnum ǩiõl leʹbe mainsteejajoouk mieʹldd;
2) säʹmmlaž lij sääʹmteeʹǧǧin uʹvddum lääʹjj (974/1995) 3 §:sest mieʹrruum säʹmmlaž;
3) säʹmmlai dommvuʹvdd lij sääʹmteeʹǧǧin uʹvddum lääʹjj 4 §:sest mieʹrruum säʹmmlai dommvuʹvdd; di
4) veʹrǧǧneǩ lij 2 §:z 1 da 2 momenttist mieʹrruum duõmmišttid da jeeʹres veʹrǧǧneeʹǩǩid da strooitlid da paalǥâskooʹddid di Paalǥâskooʹddi õhttõõzz.
2 lååkk
Ǩiõll'la vuõiggâdvuõđ
4 §
Säʹmmla vuõiggâdvuõtt ââʹnned sääʹmǩiõl veʹrǧǧneeʹǩǩivuiʹm 
Säʹmmlast lij vuõiggâdvuõtt jiiʹjjes ääʹšš diõtt leʹbe nåkam ääʹšš diõtt, koʹst suu kuulât, ââʹnned tän lääʹjjest mieʹrruum veʹrǧǧneeʹǩǩin sääʹmǩiõl.
Veʹrǧǧneǩ ij vuäǯǯ rääʹjted leʹbe ǩeâlddõõttâd čõõđtemest tän lääʹjjest mieʹrruum ǩiõll'la vuõiggâdvuõđid tõn diõtt, što säʹmmlaž silttad jeeʹres ǩiõl še, håʹt lääʹddǩiõl leʹbe ruõccǩiõl.
5 §
Juʹridlažoummu ǩiõll'la vuõiggâdvuõđ veʹrǧǧneeʹǩǩivuiʹm
Õhttõõzzâst da sǩiâŋkksieʹbrest, koonn påʹrddǩeeʹrjid ǩeʹrjtet säämas, lij vuõiggâdvuõtt veʹrǧǧneeʹǩǩivuiʹm saǥstõõllmen ââʹnned påʹrddǩeeʹrj ǩiõl jääʹǩǩteeʹl suåvlaž vuäʹzzin, što mâiʹd 4 §:sest šiõtt'teet säʹmmlai vuõiggâdvuõđâst ââʹnned sääʹmǩiõl. 
Škooulâst, koonn mätt'tõsǩiõllân lij sääʹmǩiõll, lij seämmanalla vuõiggâdvuõtt ââʹnned sääʹmǩiõl nuʹtt mäʹhtt 1 momenttist šiõtt'teet.
6 §
Sääʹmǩiõl âânnem võboršeǩnallšem tuåimmorgaanivuiʹm
Enontekiö, Aanar, Suäʹđjel da Uccjooǥǥ kooʹddi tuåimmorgaani säʹmmlain lij vuõiggâdvuõtt ââʹnned sääʹmǩiõl såbbrin da ǩeeʹrjted säämas ǩeeʹrjlaž ceälkkmuužžid, koiʹd õhtteet påʹrddǩerjja. Tät seämma kuâskk saaʹmi valdia luʹvddkåʹddneeʹǩǩid, komiteaneeʹǩǩid, tuâjj'joukkneeʹǩǩid da vaʹstteei tuåimmorganeeʹǩǩid säʹmmlai dommvuuʹdest da tõn åålǥpeäʹlnn še, teʹl ko ǩiõtt'tõõlât säʹmmlai aaʹššid. Paalǥâskooʹddi õhttõsneeʹǩǩest da tõn halltõsneeʹǩǩest lij seämmanalla vuõiggâdvuõtt såbbrest mainsted säämas.
Ooudpeäʹlnn tän ceäkksest sarnnum såbbrin âlgg jäʹrjsted taaʹrbi mieʹldd tuʹlǩǩõõzz.
7 §
Vuõiggâdvuõtt iʹlmmted sääʹmǩiõll jieʹnnǩiõllân narodteâttriâššmõʹšše 
Säʹmmlast, ǩeäʹst lij Lääʹddjânnmest dommkåʹddlääʹjjest (201/1994) sarnnum dommkåʹdd, lij vuõiggâdvuõtt iʹlmmted narodǩeʹrjjriâššmõʹšše ruõkkâm diõtt, što suu jieʹnnǩiõll lij sääʹmǩiõll.
8 §
Veʹrǧǧneeʹǩǩi teâđtumuš
Veʹrǧǧneeʹǩǩ âʹlǧǧe ââʹnned sääʹmǩiõl teʹl še, ko sij teâđte oummid aaʹššeez pirr.
Veʹrǧǧneeʹǩǩ iʹlmmtõõzz, kuultõõzz da õlmmsapiijjmõõžž di jeeʹres teâđtumuužž oummid, seämmanalla ko vuäʹppeskõõlb da narood ââʹnnemnalla juʹrddum lomaak tiuddeemvuäʹpstõõzzivuiʹm âʹlǧǧe raajjâd da uʹvdded säʹmmlai dommvuuʹdest säämas še. 
Suudvuõiggõõzz, suʹvddi, kihlkåʹddkonttâr leʹbe tõn juâkkaz leʹbe kihlkååʹdd pååđai konttâr leʹbe tõõi veʹrǧǧoummu veeʹrj peäʹlest uʹvddum kuultõõzz da teâđtõõzz privatoummu vuõiggâdvuõđ kuõskki aaʹššin vueiʹtet kuuitâǥ måttmešt uʹvdded pâi lääddas, teʹl ko mâka sääʹmǩiõl âânnmõš leʹčči taarbteʹmes.
Jeeʹres ko 2 §:z 1 da 2 momenttist mieʹrruum valdia veʹrǧǧneeʹǩǩin da strooitlin âlgg 1 momenttist sarnnum iʹlmmtõõzz, kuultõõzz, õlmmsapiijjmõõžž da teâđtõõzz di lomaak tiuddeemvuäʹpstõõzzivuiʹm raajjâd da uʹvdded säämas še, teʹl ko tõk kueʹsǩǩe vueiʹvv'vuäʹzzest säʹmmlaid leʹbe teʹl ko muđoi lij vääžnai vââʹǩǩ.
Vaali da meerjiõnstumuužži diõtt rajjum iʹlmmtõskoortid jeät rajju säämas lokku vääʹldǩani sääʹmteeʹǧǧin uʹvddum lääʹjj 24 §:sest sarnnum iʹlmmtõskoortid.
9 §
Lääʹjj da jeeʹres šiõtt'tõõzz di šiõtt'teemehdtõõzz da smiõtldõõǥǥ 
Säʹmmlai kuõskki lääʹjj da jeeʹres šiõtt'tõõzz di valdiasuåppmõõžž da jeeʹres Lääʹddjânnam šiõtt'tõsnorldõõǥǥâst čõõđteei äʹššǩeeʹrjid da teâttânouddmuužžid čõõđtet sääʹmǩiõllsaž jåårǥlâttmõššân še, teʹl ko valdiasååbbar leʹbe ääʹššvuäʹsslaž ministeria nuʹtt meärrad. Tät seämma kuâskk meärrõõzzid, vuäʹppõõzzid, tuʹmmstõõǥǥid da teâttânouddmuužžid, koid čõõđtet ministeria leʹbe valdia jeeʹres veʹrǧǧneeʹǩǩ mieʹrreemnorldõõǥǥâst.
Ministeriast leʹbe valdia komiteast, tuâjj-jooukâst leʹbe tõõinallšem tuåimmorgaanin valmštõllum da čõõđtem vuâla šõddâm lääʹǩǩehdtõõzz da smiõtldõõǥǥ leʹbe tõõi vuännõõzz čõõđtet säämas še, ko ministeria nuʹtt meärrad, teʹl ko tõk kueʹšǩǩe säʹmmlaid leʹbe teʹl ko muđoi lij vääžnai vââʹǩǩ tueʹjjeed nuʹtt.
10 §
Sääʹmǩiõl âânnmõš veʹrǧǧneeʹǩǩ tuâjjǩiõllân
Veʹrǧǧneǩ, kååʹtt reuâgg pâi sääʹmaaʹšši pirr, vuäitt ââʹnned tuâjjǩiõllân sääʹmǩiõl lääʹddǩiõl paaldâst.
3 lååkk
Säʹmmlai dommvuuʹdest suåvtem vuâla šiõtt'tõõzz
11 §
Spesial õõlǥtumuužž
Ooudpeäʹlnn 2 §:z 1 momenttist mieʹrruum veʹrǧǧneeʹǩǩ âʹlǧǧe säʹmmlai dommvuuʹdest åårai veʹrǧǧpõõrtin da jeeʹres tuåimmpääiʹǩin jääʹǩǩted võl, što mâiʹd 12-16 §:sin šiõtt'teet.
12 §
Vuõiggâdvuõtt ââʹnned sääʹmǩiõl veʹrǧǧneeʹǩǩivuiʹm
Säʹmmlast lij vuõiggâdvuõtt ââʹnned veʹrǧǧneeʹǩǩivuiʹm lääʹdd- leʹbe sääʹmǩiõl jiiʹjjes vaʹlljumuužž mieʹldd. Vuõiggâdvuõđâst ââʹnned ruõcc ǩiõl šiõtt'teet ǩiõll'lääʹjjest (423/2003).
Säʹmmlast lij seämma vuõiggâdvuõtt säʹmmlai dommvuuʹd åålǥpeäʹlnn še valdia veʹrǧǧneeʹǩǩivuiʹm teʹl, ko täk muttâzooccâmveʹrǧǧneǩǩen ǩiõtt'tâʹlle dommvuuʹd veʹrǧǧneeʹǩǩest alttuum aaʹššid.
13 §
Vuõiggâdvuõtt vuäǯǯad tuåimtemǩeeʹrj leʹbe jeeʹres äʹššǩeeʹrj säämas
Säʹmmla, kååʹtt lij ääʹššvuäʹsslaž, âlgg uʹvdded suu raukkmõõžž mieʹldd suudkåččemooccmõõžž, suudâm, tuʹmmstõõǥǥ, påʹrddǩeeʹrj leʹbe jeeʹres äʹššǩeeʹrj säämas tõn vuäʹzzest, ko äʹšš kuâskk suu vuõiggõõzz, ouddõõzz leʹbe õõlǥtõõzz, peʹce teʹl ko kõõččmõõžžâst lij äʹššǩeʹrjj, kååʹtt ij vaaikad ääʹšš čåuddmõʹšše. Teʹl ko säʹmmlaž, kååʹtt lij ääʹššvuäʹsslaž, lij ââʹnnam ǩeʹrjjteeʹl leʹbe mainsteeʹl sääʹmǩiõl, ko son lij saǥstõõllâm veʹrǧǧneeʹǩǩin, kååʹtt suu aaʹššees håidd, suʹnne âʹlgg uʹvdded säämas tuåimtemǩeeʹrj vaʹstteei veeidâsvuõđâst da vaʹstteei oudldõõzzin nuʹtt, što son ij taarbâž tõn jeeʹrab raukkâd.
Tuåimtemǩeeʹrjest âlgg kuuitâǥ uʹvdded pâi staan jåårǥlâttmõõžž säämas, ko mâka ääʹššvuäʹssla lie jiânnai da sij jie leäkku õõutmiõlâst sääʹmǩiõl ââʹnnmest.
14 §
Sääʹmǩiõl silttõs da tõn kuõskki čeäʹppvuõttõõlǥtõõzz
Teʹl ko veʹrǧǧneǩǩ väldd oummid riõuggu, âlgg ââʹnned huõl tõʹst, što personkåʹdd juõʹǩǩ konttrest leʹbe tuåimmpääiʹǩest pâstt kääzzkâʹstted äʹššlaid säämas še. Veʹrǧǧneǩǩ âlgg tän lââʹssen škooul'jumuužž jäʹrjsteeʹl leʹbe jeeʹres vueʹjjivuiʹm ââʹnned huõl tõʹst, što personkåʹdd silttad teʹmmet sääʹmǩiõl, što pâstt hoiʹddjed tuâjes säämas.
Sääʹmǩiõl silttõõzz vueiʹtet piijjâd ǩiõllsilttõõzz kuõskki čeäʹppvuõttõõlǥtõsân valdia veʹrǧǧneeʹǩǩ personkådda lääʹjjin leʹbe laʹǩǩe vuâđđeeʹl valdiasåbbar leʹbe ministeeria asetõõzzin di seämmanalla kååʹddla veʹrǧǧneeʹǩǩi personkådda kåʹddlääʹjj (365/1995) mieʹldd, teʹl ko näkam čeäʹppvuõttõõlǥtõõzzâst ij leäkku šiõtt'tuum lääʹjjin leʹbe laʹǩǩe vuâđđeeʹl. Sääʹmǩiõl silttõs ǩiõččât spesial merittân, håʹt tõn ij leäkku piijjum veeʹrj, tuåim leʹbe tuâi čeäʹppvuõttõõlǥtõsân.
Sääʹmǩiõl silttõõzz kuõskki čeäʹppvuõttõõlǥtõõzzin lij suåvlaž vuäʹzzin viõǥǥâst, što mâiʹd šiõtt'teet lääʹjjest (424/2003) õõlmâsõhttsažkooʹddi personkååʹdd ǩiõllsilttõõzzâst. Sääʹmǩiõl silttõõzz čuäʹjtet takai ǩiõlltuʹtǩǩõõzzin uʹvddum lääʹjjest (668/1994) mieʹrruum ǩiõlltuʹtǩǩõõzzin leʹbe mättjumuužž ääiʹj rajjum ǩiõllteestin leʹbe õllškooulmättjumuužžin.
15 §
Veʹrǧǧneeʹǩǩi õõlǥtumuš ââʹnned sääʹmǩiõl
Veʹrǧǧneeʹǩǩ âʹlǧǧe iʹlmmtõõzzin, kåččmõõžžin da ǩeeʹrjin, koid vuõltteet ääʹššvuäʹssla leʹbe tõn ooumže, ǩeäzz âlgg lääʹjj mieʹldd iʹlmmted tuʹmmjem vueʹlnn åårai leʹbe tuʹmmjem vuâlla puõʹtti ääʹššest, ââʹnned ääʹšš ǩiõtt'tõõllâm ǩiõlâst soorčǩani vuâsttaväʹlddeeja ǩiõl, teʹl ko tõt lij teâđast leʹbe vuäǯǯat hieʹlǩeld tiõttu, leʹbe ââʹnned lääʹddǩiõl lââʹssen sääʹmǩiõl še.
Veʹrǧǧneǩ âlgg raauktää ââʹnned sääʹmǩiõl, teʹl ko vasttad suʹnne tuåimtum sääʹmǩiõllsa ǩeeʹrjid.
Veʹrǧǧneeʹǩǩ âʹlǧǧe tuâjsteez muđoi še viikkâd ooudâs sääʹmǩiõl âânnmõõžž.
16 §
Sääʹmǩiõl âânnmõš kååʹdd äʹššǩeeʹrjin
Nåkam kååʹdd, koʹst säʹmmla lie leäm mõõnni eeʹjj vuõssmõs peeiʹv jäänab ko õhtt kuälmõs, tuåimorgan âlgg ââʹnned sääʹmǩiõl še nåkam påʹrddǩeeʹrjin da jeeʹres äʹššǩeeʹrjin, koid ij õõlǥ uʹvdded privat ääʹššvuäʹssla da kookk lie muđoi vääžnai. Jeeʹres še kåʹdd âlgg ââʹnned sääʹmǩiõl näkam ääʹššǩeeʹrjin nuʹtt veeidsen ko sij tätta.
17 §
Jäärnâǩstrooiteeʹl di valdia leʹbe kååʹdd vuämstam õutstõõzz
Valdia jäärnâǩstrooiteʹl di nåkam kääzzkõõzz puʹhtti õutstõs, koʹst valdiast leʹbe õõut leʹbe määŋg 2 §:z 1 momeent 1 pääiʹǩest mieʹrruum kååʹddest lij mieʹrreemväldd, âlgg säʹmmlai dommvuuʹdest uʹvdded tän lääʹjj oudldam ǩiõll'laž kääzzkõõzz da âlgg teâđted narooʹde säämas še tuejjumuužž šlaajj da ääʹšš oudldam veeidâsvuõđ mieʹldd da nåkamnalla, što tõn obbvuõttân ärvtõõleeʹl vueiʹtet ââʹnned jäärnâǩstrooiteeʹl leʹbe õutstõõzz peäʹlest mååžna. Teʹl ko valdia jäärnâǩstrooiteʹl håidd veʹrǧǧneǩtuâi, tõzz âlgg suåvvted, što mâiʹd tän lääʹjjest šiõtt'teet veʹrǧǧneeʹǩǩest.
18 §
Privatoummu ǩiõll'laž kääzzkâʹsttemõõlǥtõs
Teʹl ko mâka õõlmâs vaaldšemtuâjj lij lääʹjjin leʹbe laʹǩǩe vuâđđeeʹl šiõtt'tuum privatooumže, suu kuâskk, teʹl ko son håidd tän tuâi säʹmmlai dommvuuʹdest, tõt što mâiʹd tän lääʹjjest šiõtt'teet veʹrǧǧneeʹǩǩest. Teʹl ko näkam tuâi vuâsttavaʹlddi säʹmmlai dommvuuʹdest tuåimm veʹrǧǧneeʹǩǩ tuʹmmstõõǥǥ leʹbe jeeʹres tuåim diõtt leʹbe veʹrǧǧneeʹǩǩ da vuâsttavaʹlddi kõskksaž suåppmõõžž diõtt, veʹrǧǧneʹǩǩ âlgg ââʹnned huõl tõsʹt, što tän lääʹjj mieʹlddsaž ǩiõll'lâž kääzzkõõzz uuʹdet teʹl, ko hååidet tuâi. Täʹst âlgg ââʹnned huõl teʹl še, ko veʹrǧǧneʹǩ oudd jeeʹres ko õõlmâs vaaldšemtuâi privatoummu hååid vueʹlnn säʹmmlai dommvuuʹdest, ko mâka tän lääʹjj oudldam kääzzkõstääʹss tõn õõlǥad.
4 lååkk
Vuõiggâdvuõtt tuʹlǩǩõʹsse da jåårǥlâttmõʹšše
19 §
Vuõiggâdvuõtt tuʹlǩǩõʹsse
Teʹl ko tän lääʹjj mieʹldd mainstet ääʹšš ǩiõtt'tõõllmest sääʹmǩiõl, õõlǥči ääʹšš ǩiõtt'tõõllmõõžž uʹvdded nåkam reâuǥla tuâjjân, kååʹtt silttad sääʹmǩiõl. Teʹl ko veʹrǧǧneeʹǩǩest ij leäkku nåkam säämas siltteei reâuǥlaž, kååʹtt vuäitči ǩiõtt'tõõllâd ääʹšš, âlgg veʹrǧǧneǩ jäʹrjsted tuʹlǩǩõõzz dääram, teʹl ko tõt ij jiõčč âânn huõl tuʹlǩǩõõzzâst.
20 §
Vuõiggâdvuõtt tuåimtemǩeeʹrj da jeeʹres äʹššǩeeʹrj jåårǥlâttmõʹšše
Teʹl ko vaaldšemääʹššest, vaaldšemlääʹjjââʹnnemääʹššest leʹbe rikosääʹššest suudkåččmõš, suudâm, tuʹmmstõk, påʹrddǩeʹrjj leʹbe jeeʹres äʹššǩeʹrjj lij rajjum lääddas leʹbe ruõccâs, veʹrǧǧneǩ âlgg uʹvdded säʹmmla, kååʹtt lij ääʹššvuäʹsslaž, suu raukkâm diõtt määusteʹm veerjlaž jåårǥlâttmõõžž täin äʹššǩeeʹrjin tõn vuäʹzzest ko äʹšš kuâskk suu vuõiggõõzz, ouddõõzz leʹbe õõlǥtõõzz, peʹce teʹl ko kõõččmõõžžâst lij äʹššǩeʹrjj, kååʹtt ij vaaikad ääʹšš čåuddmõʹšše. Jåårǥlâttmõš âlgg õhtteed tuåimtemǩerjja leʹbe jeeʹres äʹššǩerjja.
Teʹl ko veerjlaž jåårǥlâttmõõžžâst lij jåårǥlâttemvââʹǩǩ, veʹrǧǧneǩ âlgg teevvâd tõn, peʹce teʹl ko teevvmõš lij aivv taarbteʹmes. Säʹmmla, kååʹtt lij ääʹššvuäʹsslaž, âlgg teʹl uʹvdded tivvum tuåimtemǩeeʹrj dääram.
21 §
Vuõiggâdvuõtt vuäǯǯad jåårǥlâttmõõžž sääʹmǩiõl konttrest
Veʹrǧǧneeʹǩǩest, kååʹtt tän lääʹjj mieʹldd âlgg uʹvdded suu tuåimtemǩeeʹrjest sääʹmǩiõllsaž jåårǥlâttmõõžž leʹbe tuåimtemǩeeʹrj säämas, lij vuõiggâdvuõtt vuäǯǯad jåårǥlâttmõõžž sääʹmǩiõl konttrest, teʹl ko jåårǥlâttmõõžž ij vueiʹt muđoi haʹŋǩǩeed. Seämmanalla veʹrǧǧneeʹǩǩest lij vuõiggâdvuõtt vuäǯǯad konttrest sääʹmǩiõllsaž äʹššǩeeʹrjest jåårǥlâttmõõžž lääddas.
22 §
Jåårǥlâttmõõžžâst leʹbe tuʹlǩǩõõzzâst šõddâm kuuli mähssem
Teʹl ko valdia veʹrǧǧneǩ âlgg uʹvdded leʹbe tuåimted ääʹššvuäʹssla tuåimtemǩeeʹrj leʹbe äʹššǩeeʹrj säämas leʹbe säämas jåårǥlõʹttum leʹbe âlgg ââʹnned tuʹlǩǩõõzz, valdia mähss tuåimtemǩeeʹrj raajjmest leʹbe jåårǥlâttmest leʹbe tuʹlǩǩõõzzâst säämas šõddâm kuulid.
Kåʹdd, kooʹddi õhttõs leʹbe aaʹrhelkåʹdd leʹbe sieʹbrrkåʹdd mähss 4—6, 12, 13, 15, 16 da 30 §:sin mieʹrruum tuåimtem- leʹbe jeeʹres äʹššǩeeʹrj raajjmest leʹbe jåårǥlâttmest leʹbe tuʹlǩǩemest šõõddi kuulid.
23 §
Äʹššlaž mähss jåårǥlâttmõõžž jiõčč
Teʹl ko valdia, kååʹdd lebe kooʹddi õhttõõzz veʹrǧǧnekka leʹbe ceerkavla veʹrǧǧnekka lij vuõlttuum äʹššǩeeʹrj säämas, håʹt äʹššlast ij leäkku vuõiggâdvuõtt ââʹnned sääʹmǩiõl tän veʹrǧǧneeʹǩǩin, âlgg veʹrǧǧneǩ, mâʹŋŋa ko lij kuullâm äʹššla, taarbi mieʹldd haŋǩǩeed äʹššǩeeʹrjest jåårǥlâʹtmõõžž tõn ǩiõʹlle, koonn veʹrǧǧneeʹǩǩest ââʹnet da äʹššlaž mähss tõn.
5 lååkk
Tuejjumuužž, kookk veʹǩǩe ooudâs ǩiõll'la vuõiggâdvuõđid
24 §
Veʹrǧǧneeʹǩǩi õõlǥtõs čõõđted ǩiõll'la vuõiggâdvuõđid
Veʹrǧǧneǩ âlgg suu tuejjumuužžâst jiõččaltteeʹl ââʹnned huõl tõʹst, što tän lääʹjj staanuum ǩiõll'la vuõiggâdvuõđ šâʹdde tuõttân juõʹǩǩpeivvsaž jieʹllmest. Tõt âlgg čuäʹjted oummid, što kääzzkâstt säämas še.
Veʹrǧǧneǩ vuäitt uʹvdded pueʹrab ǩiõll'la kääzzkõõzz še, ko mõõnn tän lääʹjjest oudldeet.
25 §
Veʹrǧǧluõvâsvuõtt paaʹlǩin da luõvâsvuõtt tuâjast sääʹmǩiõl silttõõzz haʹŋǩǩeem diõtt
Nåkam 2 §:z 1 momenttist mieʹrruum valdia veʹrǧǧneeʹǩǩ veʹrǧǧoummust, koonn veʹrǧǧvuʹvdd lij obbnes saaʹmi dommvuuʹd seʹst, lij vuõiggâdvuõtt, teʹl ko mâka son lij reâuggam tän veʹrǧǧneeʹǩǩ tuâjast uuccmõsân eeʹjj ääiʹj, vuäǯǯad veʹrǧǧluõvâsvuõđ paaʹlǩin nåkam sääʹmǩiõl silttõõzz haʹŋǩǩeem diõtt, kååʹtt lij taʹrbbes suu veʹrǧǧtuâi hoiʹddjem diõtt. Näkam veʹrǧǧneeʹǩǩ tuâjast åårai reâugglast lij seämmanallšem oudldõõzzivuiʹm vuõiggâdvuõtt vuäǯǯad luõvâsvuõđ tuâjstest tän seämma ääʹšš diõtt.
Ooudpeäʹlnn 2 §:z 1 momenttist mieʹrruum kååʹdd leʹbe kåʹddõhttõõzz da nåkam 2 §:z 1 momeentt 2 da 3 pääiʹǩest mieʹrruum valdia veʹrǧǧneeʹǩǩ tuâjast åårai ooumžed, koonn veʹrǧǧvuuʹdest vuäʹss lij saaʹmi dommvuuʹdest, di Paalǥâskooʹddi õhttõõzz personkådda kuulli ooumžed vueiʹtet miõttâd veʹrǧǧluõvâsvuõđ paaʹlǩin leʹbe luõvasvuõđ tuâjast nåkam sääʹmǩiõl silttõõzz haʹŋǩǩeem diõtt, teʹl ko mâka son lij reâuggam tän veʹrǧǧneeʹǩǩ tuâjast uuccmõsân eeʹjj ääiʹj. Valdiasåbbar asetõõzzin vueiʹtet šiõtt'teed jeeʹres määinin veʹrǧǧluõvâsvuõđ diõtt leʹbe luõvâsvuõđ tuâjast diõtt.
Veʹrǧǧluõvâsvuõtt'tuʹmmstõõǥǥ leʹbe ast luõvâsvuõđ kuõskki tuʹmmstõõǥǥ mäinnân vueiʹted piijjâd, što reâugglaž rääjj veʹrǧǧneeʹǩǩin ǩeeʹrjlaž suåppmõõžž, koonn mieʹldd son reâugg veʹrǧǧneeʹǩǩ vuâlžen saaʹmi dommvuuʹdest mâŋŋa veʹrǧǧluõvâsvuõđ leʹbe mâŋŋa tuâjast luõvâsvuõđ snäätnai ääiʹj, kååʹtt ij vuäǯǯ leeʹd kuuʹǩǩab ko õhtt eeʹǩǩ. Suåppmõʹšše vueiʹtet väʹldded meäʹrrõõzz tõʹst, što reâugglaž mähss veʹrǧǧnekka, teʹl ko son mâka suåppum ääiʹj seʹst vuâlgg meädda tuâjstes leʹbe ko suu pääkkat meädda tuâjstes suʹst šõddâm jeeʹres vââʹjj ko panntiõrvâsvuõđ diõtt, jäänmõsân ǩiõl mätt'tõõttmest vuõiʹǧǧest šõddâm kuuli vaʹstteei suåppmõš-sääkk.
26 §
Sääʹmǩiõllkoontâr
Sääʹmǩiõl jåårǥlâttmõõžž da jeeʹres tän lääʹjjest šiõtt'tuum tuâjai vääras sääʹmteeʹǧǧ vuâlžen lij sääʹmǩiõllkoontâr, kååʹtt âlgg leeʹd saaʹmi dommvuuʹdest. 
Sääʹmǩiõllonttrest šiõtt'teet tääʹrǩben valdiasåbbar asetõõzzin.
27 §
Sääʹmǩiõl veäʹǩǩteei
Sääʹmjânnam läänhalltõõzzâst di valdia pirrõs- da pääiklažvaaldšem vuâlaž veʹrǧǧneeʹǩǩest vuäitt säʹmmlai dommvuuʹdest leeʹd sääʹmǩiõl veäʹǩǩteei. Veäʹǩǩteeja kääzzkõõzz lie äʹššla dääram.
28 §
Vuâppmõš da praavumuš
Juõʹǩǩ veʹrǧǧneǩ vuäpp jiiʹjjes tuâjain tän lääʹjj jäʹǩǩtumuužž.
Sääʹmteʹǧǧ präävv tän lääʹjj suåvtumuužž da vuäitt uʹvdded vuäʹpstõõzz ǩiõll'lääʹjj vuâlla kuulli kõõččmõõžžin da vuäitt ehdted pueʹrõõzzid nåkam aaʹšši teevvâm vääras, kook jie leäkku kuddnalla.
29 §
Maainâs
Sääʹmǩiõllkoontâr oudd õõutsââʹjest sääʹmteeʹǧǧ mieʹrrääm sääʹmǩiõllsåbrrin juõʹǩǩ vaalpoodd sääʹmtegga mainnâz tõʹst, što mäʹhtt sääʹmǩiõl kuõskki lääʹjj lie õnnum da mäʹhtt säʹmmlai ǩiõll'la vuõiggâdvuõđ lie čõõđtum da mäʹhtt ǩiõllåårrmõõžž lie mõõnnâm ooudårra tõn mieʹldd ko valdiasåbbar asetõõzzin tääʹrǩben šiõtt'teet. 
Valdiasåbbar ǩiõll'lääʹjj suåvtem kuõskki mainnsest šiõtt'teet ǩiõll'lääʹjjest.
6 lååkk
Pååđai šiõtt'tõõzz
30 §
Ceerkavlaž veʹrǧǧneeʹǩǩ
Seämma, što mâiʹd tän lääʹjjest šiõtt'teet sääʹmǩiõl âânnmest valdia veʹrǧǧneeʹǩǩin, kuâskk ääʹššvuäʹsslai âânnam ǩiõl da tuåimtemǩeeʹrji da jeeʹres äʹššǩeeʹrji âânnam ǩiõl Oulu aaʹrhelkååʹdd duõmmkapittlest da nåkam papp'pravleeʹn'jain, kooi tuåimmvoudda säʹmmlai dommvuʹvdd leʹbe vuäʹss tõʹst kooll, teʹl ko äʹšš ij leäkku nåkam, što tõn vuäitt ǩiõččâd ceerkavlääʹjj (1054/1993) mieʹldd ceerkav jiiʹjjes äʹššen, da ortodoksi ceerkavkååʹdd Oulu aaʹrhelkååʹdd koontâr.
Mâiʹd tän lääʹjj 1, 4, 5, 8, 20 da 24 §:sin šiõtt'teet, kuâskk seämmanalla evaŋeʹlisluterneeʹǩǩ ceerkav Enontekiö, Aanar, Uccjooǥǥ da Suäʹđjel sieʹbrrkooʹddid, teʹl ko äʹšš ij leäkku nåkam, što tõn vuäitt ǩiõččâd ceerkavlääʹjj mieʹldd ceerkav jiiʹjjes äʹššen, da ortodoksi ceerkavkååʹdd Sääʹmjânnam sieʹbrkååʹdd.
31 §
Vadia mäʹhssemõõlǥtõs
Valdia täällarvvlõʹsse âlgg väʹldded mieʹrrtieʹǧǧ valdiaveäʹǩǩtieʹǧǧi vääras kooʹddid, sieʹbrid, säʹmmlai dommvuuʹd paalǥâskooʹddid da 18 §:sest mieʹrruum privatoummid tän lääʹjj ââʹnnmest šõddâm lââʹsskuuli kätteem diõtt.
32 §
Sääʹm ǩiõl staattus snäätnai vaaldšemvuuʹdin
Säʹmmlai vuõiggâdvuõđâst vuäǯǯad vuâđđškooul- da jeeʹres mätt'tõõzz jiiʹjjes jieʹnnǩiõlin, sääʹm ǩiõl mätt'tõõzzâst di sääʹm ǩiõlâst mätt'tõsǩiõllân, mätt'tõsaunnsen da tuʹtǩǩõsǩiõllân šiõʹtt'teet jeeʹrab. 
Säʹmmlai vuõiggâdvuõđâst vuäǯǯad peiʹvvhååid jiiʹjjes jieʹnnǩiõlin šiõtt'teet päärnai peiʹvvhååidest uʹvddum lääʹjjest (36/1973). 
Tän lääʹjj 2 §:z 1 momenttist mieʹrruum veʹrǧǧneeʹǩǩ âʹlǧǧe jääʹǩǩted tän lääʹjj šiõtt'tõõzzid, ko suåvteet puõcci sââʹjest da vuõiggâdvuõđin uʹvddum lääʹjj (785/1992) da sosialhuõl ääʹššla sââʹjest da vuõiggâdvuõđin uʹvddum lääʹjj (812/2000).
33 §
Tääʹrǩab šiõtt'tõõzz
Tääʹrǩab šiõtt'tõõzz tän lääʹjj tiuʹddepiijjmõõžžâst uuʹdet valdiasåbbar asetõõzzin.
7 lååkk
Viõʹǩǩešõddâm- da serddšiõtt'tõõzz
34 §
Viõʹǩǩešõddmõš
Tät lääʹǩǩ šâdd viõʹǩǩe ođđeeʹjjmannu 1 peeiʹv 2004 da tõin kååʹmtet sääʹmǩiõl âânnmest veʹrǧǧneeʹǩǩivuiʹm pâʹzzlâšttammannu 8. peeiʹv 1991 uʹvddum lääʹjj (516/1991) tõzz mâʹŋŋlest rajjum muttõõzzivuiʹm.
Juʹn ouddâl ko tät lääʹǩǩ šâdd viõʹǩǩe, vueiʹtet altteed tõn tiuʹddepiijjmõõžž oudldam tuejjumuužž.
Tät lääʹǩǩ âlgg leeʹd Lääʹddjânnam šiõtt'tõõzzi norldõõǥǥâst aanarsääʹm-, nuõrttsääʹm- da tuõddârsääʹmǩiõlid jåårǥlõʹttum še.
35 §
Serddšiõtt'tõõzz
Ko jeeʹres laaʹjjin leʹbe asetõõzzin lij sieʹvvõs täin laaʹjjin kååʹmtum laʹǩǩe sääʹmǩiõl âânnmest veʹrǧǧneeʹǩǩivuiʹm, ǩiõččât što mâŋŋa, ko tät lääʹǩǩ lij šõddâm viõʹǩǩe, sieʹvvõs meärǩǩad sieʹvvõõzz tän laʹǩǩe. 
Ko äʹšš lij alttuum ouddâl, ko tät lääʹǩǩ šâdd viõʹǩǩe, suåvteet tän lääʹjj viõʹǩǩe šõddmest viõǥǥâst åårai šiõtt'tõõzzid, teʹl ko veʹrǧǧneǩ ij äʹššvuässla vuõiggõõzz da ouddõõzz diõtt jeeʹresnalla preem.
Heʹlssnest rosttovmannu 15 peeiʹv 2003
Tääʹssvääʹld Presidentt Tarja Halonen
Vuõiggâdvuõttminister Johannes Koskinen
