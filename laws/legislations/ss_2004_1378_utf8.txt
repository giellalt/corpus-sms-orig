Lää´ǩǩ Meä´cchalltõõzzâst
U´vddum Helssnest rosttovmannu 30. peei´v 2004
Riikkpeei´vi riâššâm mie´ldd šiõtt’teet:
1 §
Vaaldšummuš vä´lddsââ´jj
Meä´cchalltõs lij mädd- da meä´cctäällministeria vaaldšummuužžpääi´ǩ tuåimmsaž riikk jäärnâǩstrooite´l. Luâđsuejjeem kuõskki aa´ššin Meä´cchalltõs lij pirrõsministeria jååđtõõzzâst.
Meä´cchalltõ´sse šiõtt’teet riikk jäärnâǩstrooitli´n u´vddum lää´jj (1185/2002), mââibeä´lnn jäärnâǩstrooite´llää´ǩǩ, jos jeät tän lää´jjest nu´bbnalla šiõtt’tukku.
2 §
Tuâi
Meä´cchalltõs håidd, âânn da sue´jjat vaaldšem vuâlstes kuulli luâđvää´raid da jee´res vuämšstõõzzid. Meä´cchalltõs âlgg mõõntõõllâd känntee´l da pu´httsânji.
Meä´cchalltõs âânn jäärnâǩtuåimm’muužž tän lää´jjest šiõtt’tuum meerkå´ddsai õõlǥtõõzzi veeidasvuõdâst da håidd takai vaaldšemtuâjaid.
3 §
Jäärnâǩtuåimm’muužž tuåimmvu´vdd
Meä´cchalltõõzz jäärnâǩtuåimm’muužž tuåimmvu´vdden lij mäddtääll da jee´res luâđvää´rai âânnmõš di tõid kuõskki ouddaz da kääzzkâ´sttemvue´jj.
4 §
Takai õhttsažkå´ddsa õõlǥtõõzz 
Luâđvää´rai pi´štti hååid da âânnmõõžž vuõssärvvsen vuä´ssân Meä´cchalltõs âlgg pe´šttlânji vä´ldded lokku biologlaž määŋgbeällsavuõđ suejjumm’muš da mie´rrmie´lddsanallšem lââ´zztummuš mie´cci da jee´rab luâđvää´rai håiddmu´šše, âânnmõ´šše da suejjumm’mu´šše šiõtt’tuum jee´rab täävtõõzzivuim. Meä´cchalltõs âlgg lââ´ssen vä´ldded lokku luâđ virksmâ´ttemâânnmõõžž di tuâjjvuõđ ooudâsviikkmõõžž raukkmõõžžid.
Meä´cchalltõõzz vaaldšem vue´lnn åårrai luâđvää´rai håidd, âânnmõš da suejjummuš âlgg šiõtt’teed õ´htte Sää´mtee´ǧǧâst u´vddum lää´jjest (974/1995) jurddum sä´mmlai dåmmpäi´ǩǩvuu´dest nu´tt, što sä´mmlai kulttuur ââ´nnem oudldõõzz staanât, di puäʒʒhåiddlää´jjest (848/1990) jurddum puäʒʒhåiddvuu´dest nu´tt, što puäʒʒhåiddlää´jjest šiõtt’tuum õõlǥtõõzz tieu´det.
Meä´cchalltõs laaddââtt håiddad tuâjeez še mokstemjäällmõõžžâst nu´tt ǥu mädd- da meä´cctäällministeria da sääldatviõǥǥi’mäddvuä´mstummuužži peä´lest sääldatviõǥǥministeria meä´rree. Meä´cchalltõs jää´ǩǩat lââ´ssen sääldatviõǥǥi’mäddvuä´mstummuužži da tõi raajjmõõžži da meä´cchåiddmuužži peä´lest sääldatviõǥǥministeria staanvuõđmeärrõõzzid Meä´cchalltõs oudd peälštõsve´rǧǧnee´ǩǩid ä´šštobddivie´ǩǩ meä´ccpuâllmõõžži tuâsttmõõžžâst da laaddââtt jiõččtuåimmsânji meä´ccpuâllmõõžži cõõggõõttmõ´šše da tuâsttmõ´šše vaaldšem vuâlstes åårrai riikkjânnmin õhttsažtuâjast peälštõsve´rǧǧnee´ǩǩivuim.
5 §
Jee´rab õhttsažkå´ddsa õõlǥtõõzz
Meä´cchalltõõzz tuåimm’muužžâst vää´ldet lokku tu´tǩǩummuužž, mätt’tummuužž, sääldatviõǥǥi da raajjvahttstrooite´l mäddââ´nnem taarb.
6 §
Takai vaaldšummuštuâi
Meä´cchalltõõzz takai vaaldšummuužžtuâi liâ:
1) luâđsuejjeemlää´jjest (1096/1996) di tõn da luâđsuejjeemlää´jj (71/1923) nuä´jin rajjum luâđsuejjeemvuu´did kuõskki lää´jjin šiõtt’tuum luâđsuejjeemtuâi da luâđsuejjeemvuu´di ha´ŋǩǩummuš;
2) põõstaijânnamlää´jjest (62/1991), kue´llšee´llemlää´jjest (286/1982), sää´mlää´jjest (253/1995), meä´ccjânnmest jåå´ttemlää´jjest (670/1991), mie´cstummušlää´jjest (615/1993), vuõiggâdvuõđâst takai čää´ccvuu´did u´vddum lää´jjest (204/1966), peälštõslää´jjest (468/2003), puäʒʒlää´jjest, puäʒʒtääll da luâđjie´llemvue´jji teäggtemlää´jjest (45/2000) da ålgganåårramlää´jjest (606/1973) šiõtt’tuum tuâi;
3) luâtt- da ålgganjåå´ttemkääzzkâ´sttemvue´jji raajjmõš; 
4) šiil- da kue´lltääl ha´ŋǩǩõõžži äigga vuäǯǯmõš;
5) luâđjânnamvahssmuš;
6) meä´ccmuõri paacceǩsiõmmni ha´ŋǩǩummu´šše da vääräsruõkkmõ´šše kuõskki tuâi; da
7) čää´cclää´jjest (264/1961) šiõtt’tuum da jee´res vuõjtâttemma kuõskki tuâi.
7 §
Takai vaaldšummuštuâijai teäggtõs
Meä´cchalltõõzz takai vaaldšummuštuâijai håidd teäggeet riikk täällärvvõõzzâst jee´rben čuäjtum mie´rrtie´ǧǧin.
8 §
Takai vaaldšummuštuâijai riâššmõš
Õõuddpeä´lnn 6 §:st jurddum takai vaaldšummuštuâijai håiddmuužž diõtt Meä´cchalltõõzzâst lij jee´res takai vaaldšummuštuâijai jii´jjes-i juâǥǥas, koon šurrân tuåimm luâđkääzzkâ´sttemjåå´đteei.
Luâđkääzzkâ´sttemjåå´đteei nõõmtummuužžâst šiõtt’teet riikksuåvtõõzz asetõõzzin.
Luâđkääzzkâ´sttemjåå´đteei håidd tõid takai vaaldsummuštuâijaid kuõskki tuâjaid, kook jiâ tän lää´jj 10 §:f mie´ldd kuul halltõ´sse da tuåimtõsjåå´đteeja. Luâđkääzzkâ´sttemjåå´đteei preemm da vuâllaǩee´rjat halltõõzz paaldâst jäärnâǩstrooite´llää´jj 13 §:f 1 momentest jurddum jee´res-i tii´llriâššmõõžž.
Mie´cstummuužž da kue´llšeellmõõžž kuõskki takai vaaldšummuštuâi (meä´ccjânnamää´šš), kook 2 momeent mie´ldd jiâ kuul halltõ´sse le´be tuåimtõsjåå´đteeja, håidd seârvvna takai vaaldšummuštuâijai jii´jjes-i juâkksâst meä´ccjânnamtäällšoormõš. Meä´ccjânnamtäällšoormõõžž nõõmtummuužžâst šiõtt’teet riikksuåvtõõzz asetõõzzin.
9 §
Takai vaaldšummuštuâijai rä´tǩǩemvä´ldd
Luâđkääzzkâ´sttemjåå´dteei rä´tǩǩ 6 §:st jurddum takai vaaldšummuštuâijaid kuõskki vaaldšummušaa´ššid da takai vaaldšummuštuâijai jii´jjes-i juâkkõ´sse kuõskki ve´rǧǧne´ǩaa´ššid. Lokku vää´ldkâni kue´llšeellmõ´šše da mie´cstummu´šše kuõskki låå´ppaa´ššid, koid rä´tǩǩ meä´ccjânnamtäällšoormõš.
Meä´ccjânnmest jåå´ttemlää´jj 4 §:st, kue´llšee´llemlää´jj 5 §:st, mie´cstummušlää´jj 6 §:st jurddum låå´vid le´be riâššmõõžžid Meä´cchalltõõzz vää´ld vue´lnn åårrai vuu´d âânnmõõžžâst peäggtum lää´jji mie´lddsa ju´rddmõ´šše vuei´tet nââneed vu´vddpäikksa mie´rid.
Õõuddpeä´lnn 2 momentest jurddum mie´ri se´st luâđkääzzkâ´sttemjåå´dteei vuäitt se´rdded meä´ccjânnmest jåå´ttemlää´jj 4 §:st da meä´ccjânnamtäällšoormõš kue´llšee´llemlää´jj 5 §:st da mie´cstummušlää´jj 6 §:st jurddum sättõk låå´v kuõskki riâššâm tuejjummuužž Meä´cchalltõõzz ve´rǧǧnekka le´be nåkam Meä´cchalltõõzz tuâjast åårrai ooumže le´be ååuǥbeällsa õhtt’tõ´sse, koid tiuddvä´lddlažvuõđ, na´ddjõsvuõđ, ä´šštobddmõõžž da jee´res aa´ššiärvtõõllmuužžâst lokku vä´lddem aa´šši mie´ldd ââ´net tuõjju suåvlažžân. Meä´cchalltõõzz da låå´vi u´vddi ååuǥbeällsa õhtt’tõõzz tuåimm’mu´šše šiõtt’teet tän puõtt, mâi´d vaaldšemlää´jjest (434/2003), ve´rǧǧnee´ǩǩi tuåimm’muužž takaivuõđâst u´vddum lää´jjest (621/1999), ǩiõll’lää´jjest (423/2003) da sää´m ǩiõll’lää´jjest (1086/2003) šiõtt’teet di lââ´ssen, mâi´d vie´rrvuõttlää´jjest (39/1889) vie´rrvuõggâdvuõđ ve´rggoolâsvä´lddmest šiõtt’teet.
Õõuddpeä´lnn 3 momentest ju´rddum aa´šši kuõskki sättõk låå´pp vuei´tet u´vdded še mašinanallsânji di riâššmõš vuei´tet tuejjeed nõtta alttõõzz.
Luâđsue´jjeemvuu´đ da åugganjåå´ttemvuu´d på´reâdvuâkkõõzz ouddmuužž di 2 momentest šiõtt’tuum mie´ri ravvummuužžâst lokku vää´ldǩâni luâđkääzzkâ´sttemjåå´dteei da meä´ccjânnamtäällšoormõš, vuõššân luâđkääzzkâ´sttemjåå´dteei kuulmest, vuäǯǯa ǩee´rjlaž nalla se´rdded si´jjid tän paragraaf mie´ldd kuulli rä´tǩǩemvää´ld jee´res takai vaaldšummuštuâijai jii´jjes-i juâkkaz ve´rǧǧnekka. 
Vu´vddpäi´kksai mie´ri ravvummuužžâst kuõskki riâššmõš âlgg piijjâd teâttan takainallšem teâttanouddmuššân nu´tt ǥu vaaldšemlää´jjest šiõtt’teet.
10 §
Takai vaaldšummuštuâijai vuä´ppõs da vahssmuš
Mokstee´l tõ´st, mâi´d jäärnâǩstrooite´llää´jj 8 §: st šiõtt’teet, mädd- da meä´cctäällministeria da pirrõsministeria vuõiǥee da vähssa tuåimmvuu´deez peä´lest Meäcchalltõ´sse kuulli takai vaaldšummuštuâijai hååid nu´tt ǥu ve´rǧǧlõõnnji da strooi´tli tuåimm’muužž vuõiǥâmmest da vahssmest jee´rab šiõtt’teet.
Õõudbeä´lnn 1 momentest jurddum ministeriai vuõiǥõõzz da vahssmuužž se´st Meä´cchalltõõzz halltõs:
1) raddai takai vaaldšummuštuâjai hååid takainallšem vuõiǥâmmõõžžâst da vahssmuužžâst;
2) raddai tõ´st, što tuâjaid tuejjeet ee´ttiǩkåå´dd da jee´res ve´rǧǧnee´ǩǩi riâššmõõžži da mierrõõzzi mie´lddšânji da što takai vaaldšummuštuâjai ǩe´rjjâânnmõš da vää´raihååid vahssmuš lij ää´ššmie´ldd laaddum; da
3) takai vaaldšummuštuâjai jii´jjes-i juâkkaz alttõõzz vuäǯǯmest reäšš aa´ššin, koin šiõtt’teet jäärnâǩstrooite´llää´jj 10 §:f 2 momeent 1, 2 da 7 sââ´jest.
Õõudbeä´lnn 1 momentest jurddum ministeriai da halltõõzz vuõiǥâmmõõžž da vahssmuužž se´st Meä´cchalltõõzz tuåimtõsjåå´đteei väldd oolâs Meä´cchalltõ´sse kuulli takai vaaldšummuštuâjai hååid takainallšem jåå´đtummuužžâst da ooudâsviikkmõõžžâst da raddai tõ´st, što jäärnâǩstrooite´llää´jj 13 §:f 1 momentest jurddum pååđ ǩe´rjjâânnmõš lij lää´jjmie´lddsaž da takai vaaldšummuštuâjai hååid kuõskki vää´raihåidd lij na´ddjemnalla laaddum.
11 §
Meä´ccjânnamvahssmuš
Meä´ccjânnamvahssmuužžâst šiõtt’teet lää´jjin jee´rben.
12 §
Ool vä´lddmuš takai vaaldšummuštuâijai hååidast
Meä´cchalltõõzz takai vaaldšummuštuâi hååidast šõddâm påå´mh ko´rvvemmest lij viõǥǥâst, mâi´d ve´rǧǧoolvä´lddmuužžâst šõddâm påå´mh ko´rvvemmest jee´rab šiõtt’teet.
13 §
Muttâzooccmõš
Luâđsuejjeemlää´jj mie´lddsa Meä´cchalltõõzz riâššma vuäǯǯ ooccâd veeinee´l muttâz tuåimmvä´lddsa vaaldšemvuõiggâdvuõđâst nu´tt ǥu luâđsuejjeemlää´jjest šiõtt’teet. 
Õõudbeä´lnn 9 §:f 2 momentest jurddum mie´rid kuõskki riâššma vuäǯǯ ooccâd veeinee´l muttâz tuåimmvä´lddsa vaaldšemvuõiggâdvuõđâst nu´tt ǥu vaaldšemlää´jjââ´nnemlää´jjest (586/1996) šiõtt’teet.
Õõudbeä´lnn 9 §:f 3 momentest jurddum sättõk riâššma vuäǯǯ ooccâd vuõiǥõõzz Meä´cchalltõõzzâst. Vuõigeemõõlǥtummuš âlgg tuejjeed 30 peei´v se´st riâššmõõžž teâttanvuäǯǯmõõžžâst.
Vuõigeemõõlǥtummu´šše u´vddum Meä´cchalltõõzz riâššma vuäǯǯ ooccâd veeinee´l muttâz tuåimmvä´lddsa vaaldšemvuõiggâdvuõđâst nu´tt ǥu vaaldšemlää´jjââ´nnemlää´jjest šiõtt’teet.
Õõudbeä´lnn 9 §:f 2 momentest jurddum mie´rid kuõskki riâššmõš di 9 §:f 3 momentest jurddum sättõk låå´v kuõskki Meä´cchalltõõzz riâššmõš vuei´tet piijjâd viõ´ǩǩe muttâzooccmest peersteǩani. Muttâzooccâmve´rǧǧne´ǩ vuäitt seârvvna ǩe´ldded riâššõm viõ´ǩǩepiijjmõõžž.
Jee´res tän lää´jjest jurddum Meä´cchalltõõzz riâššma vuäǯǯ ooccâd veeinee´l muttâz jânnampäi´ǩǩjie´llemvue´jji veinnamlu´vddkåå´ddest nu´tt ǥu vaaldšemlää´jjââ´nnemlää´jjest šiõtt’teet.
14 §
Takai vaaldšummuštuâijai vuämšstõs
Takai vaaldšummuštuâijai diõtt Meä´cchalltõõzz vaaldšem vue´lnn liâ luâđsuejjeemvuu´d da põõstaijânnamvuu´d, jee´res suejjeemäiggmõ´šše čuäjtum le´be ha´ŋǩǩuum vuu´d di jee´res takai vaaldšummuštuâijai hååid beä´lnn ta´rbbez vuämštõõzz. Takai vaaldšummuštuâijai vuämštõs kooll meä´cchalltõõz jee´res jii´jjes kapita´lle.
15 §
Hââ´ddtummuš
Meä´cchalltõõzz jäärnâǩtuåimm’muužž ouddaz da kääzzkâ´sttemvue´jj hââ´ddteet jäärnâǩekonomalaž vuâđđjurddsin.
Õõudbeä´lnn 1 momentest šiõtt’tummuužžâst mokstee´l:
Kemi, Ruâvnjaarǥ da Tornio gåårdi aazzjin lij vuõiggâdvuõtt meä´ccjed Meä´cchalltõõzz čuäjtum vuu´din jiõččmä´hssemäärv mõõntõõllâm määu´sin, jos tõt lij vue´lab ǥu jäärnâǩekonomalaž hâ´dd; di 
2) kå´ddnee´ǩǩest lij vuõiggâdvuõtt ââ´nned põõšši jeälstemkodda kuulli Meä´cchalltõõzz vaaldšem vue´lnn åårrai vuu´din meä´ccjânnmest jåå´ttemlåå´vlää´jj meä´lddsa meä´ccjânnmest jååttmõõžž määusta.
Meä´cchalltõõzz takai vaaldšummuštuâijai kuõskki tuâjai hõõ´ddi mie´rruummuužžâst šiõtt’teet, mâi´d riikk mähssmääi´nlää´jjest (150/1992) šiõtt’teet. Takai vaaldšummuštuõjju kuõskki tuâi mää´us kuõskki muttâzooccmõ´šše šiõtt’teet, mâi´d riikk mähssmääi´nlää´jj 11 b §:st šiõtt’teet.
16 § 
Põrtt- da mäddvää´rkõsvuõđ kuõskki riâššâmtuâi
Mokstee´l tõ´st, mâi´d jäärnâǩstrooite´llää´jj 14 §:f 2 momentest šiõtt’teet riikksuåvtõõzz riâššâmvää´ldest see´rdtet jäärnâǩstrooitla le´be jäärnâǩstrooitle´st riikk täällarvvõõzztälla põrtt- da mäddvää´rkõsvuõđid, reäšš nåkkam sättõk põrtt- da mäddvää´rkõsvuõđ sââi le´be põrtt- da mäddvää´rkõsvuõđ ceelaivuõđ se´rddmest Meä´cchalltõ´sse, koon vue´ǩǩsõs ärvv lij jeänmõsân vitt miljoon eu´rred, mädd- da meä´cctäällministeria le´be jos kõõččmõš lij luâđsuejjeem raajjmõ´šše kuõskki põrtt- da mäddvää´rkõsvuõđ serddmest, pirrõsministeria. Serdd miär´ǩǩeet jäärnâǩstrooite´l jee´res jii´jjes kapitaal lää´zztõssân le´be ǩieppõssân le´be läinnmääinai ouddmužžân.
Põrtt- da mäddvää´rkõsvuõđ serddmõ´šše Meä´cchalltõõzz da nuu´b riikk jäärnâǩstrooite´l kõõskâst suåvtõõlât, mâi´d vuõiggâdvuõđâst luõvted riikk põrtt- da mäddvää´rkõsvuõđâst u´vddum lää´jjest (973/2002) šiõtt’teet.
Mokstee´l tõ´st, mâi´d jäärnâǩstrooite´llää´jj 10 §:f 2 momentt sââi´jest šiõtt’teet, Meä´cchalltõõzz halltõs reäšš põrtt- da mäddvää´rkõsvuõđ ha´ŋǩǩõõzz, di tõn mie´ldd mâi´d vuõiggâdvuõđâst luõvtummuužžâst riikk põrtt- da mäddvää´rkõsvuõđ u´vddum lää´jjest šiõtt’teet, põrtt- da mäddvää´rkõsvuõđ luõvtummuužž da våurrmuužž kuõskki riâššâmvää´ld laaddmest Meä´cchaltõõzzâst.
Meä´cchalltõõzz vaaldšem vue´lnn åårrai põõšši vuämšstõõzz, koon ââ´nnemvuõiggâdvuõtt lij sääldatviõǥǥin, ij vuäǯǯ luõvted mädd- da meä´cctäällministeria le´be Meä´cchalltõõzz riâššmõõžžin krååma sääldatviõǥǥministeria tuõttmõõžž, jos ij riikksuåvtõs sättõk’sättjummuužžâst nu´bbnälla mie´rred.
17 §
Tuâkkõõzz
Meä´cchalltõõzzâst lij vuõiggâdvuõtt ââ´nned jäärnâǩtuåimmstes ååugbeä´llse uu´deem tuâkkõõzzid, jos tuâkkõõzz u´vddemtarbb vuâđjââv läkka le´be ǩeâšttõõttâmvuâkka jää´ǩǩtõllum takai primmum vuâđjurddsid. Eettiǩkå´dd reäšš riikk täällarvvõõzz ǩiõtt’tõõllâm poodd tuâkkõõzzi jeänašmie´r.
Riikksuåvtõõõzz asetõõzzin šiõtt’teet taarbšemmen tää´rǩben tuâkkõõzzi ââ´nnmest da šlaajjâst.
Mokstee´l tõ´st, mâi´d jäärnâǩstrooite´llää´jj 6 §:st šiõtt’teet riikk oolâs vä´lddmuužžâst, va´sttad 1 momentest jurddum tuâkkõõzzid kuõskki oolâs vä´lddmuužžin pâi Meä´cchalltõs.
18 §
Personkå´dd
Meä´cchalltõõzz tuâjjlai tuâjjkõskksažvuõtt lij tuâjjsuåppmõškõskksažvuõtt. Aalmilaž vää´ld sisksaž tuâjjaa´šši tuejjeei personkoo´ddi tuâjjkõskksažvuõtt lij seârvvna ve´rǧǧkõskksažvuõtt, jos jeät lää´jjin le´be riikksuåvtõõzz asetõõzzin nuu´bnalla šiõ´tt’tukku.
Meä´cchalltõõzz ve´rǧǧnee´ǩǩid, vee´rjid da ve´rǧǧkõskksažvuõ´tte šiõtt’teet riikk ve´rǧǧkõskksažvuõđ kuõskki šiõtt’tõõžžid da jäärnâǩstrooite´l vee´rjid kuõskki ve´rǧǧmäinnsuåppmõõžž määinid.
19 §
Tuåimtõsjåå´đteei nõõmtummuš
Mokstee´l tõ´st, mâi´d jäärnâǩstrooite´llää´jj 10 §: f 2 momeent 3 sââ´jest šiõtt’teet halltõõzz tuåimmvää´ldest nõõmted da meädda särnnad tuåimtõsjåå´đteei, Meä´cchalltõõzz tuåimtõsjåå´đteei nõõmat da meädda särnn mädd- da meä´cctäällministeria alttõõzzâst riikksuåvtõs. Õu´ddel ää´šš ǩiõtt’tõõllâm tõ´st âlgg äännad pirrõsministeria ceälkkmuš.
20 §
Saaǥǥstõõllâmkåå´dd
Meä´cchalltõõzz vaaldšem vue´lnn åårrai riikk vuu´di âânnmõõžž kuõskki riâššâmtuåim veä´ǩǩen pääiklaž meer sâjjõõzz lokku vä´lddmuššân da tuåimi õ´httesuåvtõõllâm õõudâsviikkmõššân liâ lään- da vu´vddpäi´kksa saaǥǥstõõllâmkåå´dd. 
Saaǥǥstõõllâmkoo´ddi tuâjain, vuäzzlai nõõmtummuužžâst, tuåimmpââi´jest da vergga piijjmuužžâst, šiõtt’teet tää´rǩben riikksuåvtõõõzz asetõõzzin.
21 §
Tää´rǩab šiõtt’tõõzz
Riikksuåvtõõzz šiõtt’tõõzzin vuei´tet u´vdded tää´rǩab šiõtt’tõõzzid halltõõzz vergga piijjmuužžâst, tuâjain, riâššâmvää´ldest da vuä´zzlai ǩe´lppvuõđâst, tuåimmtõsjåå´đteeijest di halltõõzz vuäzzlai da tiilta´rǩǩeeijai pä´lǩǩõõzzin di tän lää´jj viõ´ǩǩepiijjmuužžâst.
22 §
Viõ´ǩǩepuättmuš
Tät lää´ǩǩ puätt viõ´ǩǩe tä´lvvmannu 1. peei´v 2005, da tõin kåå´mtet Meä´cchalltõõzzâst rosttovmannu 17. peei´v 1993 u´vddum lää´ǩǩ (1169/1993) tõõzz mâ´ŋŋlubust tuejjuum muttsivuim.
Õu´ddel tän lää´jj viõ´ǩǩepuättmuužž vuei´tet riõmmâd tõn viõ´ǩǩepiijjâm oudldõs tuåimid.
23 §
Serddšiõtt’tõõzz
Meä´cchalltõ´sse lää´jjest le´be asetõõzzâst šiõtt’tuum le´be tõi nuä´jin u´vddum tuâi di tõõzz kuulli vuõiggâdvuõđ da õõlǥtõõzz serddjâ´vve tän lää´jj mie´lddsa meä´cchalltõ´sse. Kåå´mtum lää´jj mie´ldd pijjum Meä´cchalltõõzz jåå´đtemkå´dd juätǩǩ jäärnâǩstrooite´llää´jj mie´lddšânji Meä´cchaltõõzz halltõssân alggpuäđla tuåimmpââi´jes lo´ppe. 
Meä´cchalltõõzz tuåimmtõsjåå´đteei di luâđsuejjeem jii´jjes-i juâkkaz da ve´rǧǧnee´ǩǩi jii´jjes-i juâkkaz šoormõõzzi vee´rj jâ´sǩǩe tän lää´jj viõ´ǩǩe puä´đeen nõtta meädda särnnmõõžžin. Meä´cchalltõõzz tuåimmtõsjåå´đteei serddjââv tän lää´jj viõ´ǩǩe puä´đeen jäärnâǩstrooite´llää´jj mie´ldd Meä´cchalltõõzz tuåimmtõsjåå´đteeijen da luâđsuejjeem jii´jjes-i juâkkaz šoormõs tän lää´jj mie´ldd luâđkääzzkâ´sttemjåå´đteejen.
Meä´cchalltõõzz vee´rj di ve´rǧǧ- da tuâjjsuåppmõškõskksažvuõđâst åårrai personkåå´dd serddjâ´vve tän lää´jj mie´ldd Meä´cchalltõ´sse, da personkå´dd seeilat tuâjjkõskksažvuõđ määinid kuõskki vuõiggâdvuõđid da õõlǥtõõzzid. Vee´rji serddmõ´šše jeät taarbšukku ve´rǧǧnee´ǩǩ tuõttmõõžž.
Helssnest rosttovmannu 30. peei´v 2004
Tää´ssvää´ld Presidentt Tarja Halonen
Mädd- da meä´cctäällminister Juha Korkeaoja
