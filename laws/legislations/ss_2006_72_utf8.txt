Nuõrilää´ǩǩ 27.1.2006/72
Parlameent tu´mmstõõǥǥ mie´lddsânji šiõtteet:
1 Lååkk
Takai šeâttmõõžž:
1 §
Täävtõs
Tän lää´jj ju´rddân lij staanâd nuõri šõddmõõžž da jiõččmõõvvmõõžž, ooudâsviikkâd nuõri liikkee´es meerlažvuõđ da nuõri sosiaalaž staanmõõžž di pue´reed nuõri šõddâm- da jie´llemåårrmõõžžid.
Täävtõõzz čõõđtumuužžâst alggšõddmõššân liâ õhttsažvuõtt, õhttsažva´sttõs, õõut'tää´ssvuõtt da tää´ssärvv, määŋgkulttuurvuõtt da meeraikõskksažvuõtt, tiõrvvsa jie´llemvue´jj di pirrõõzz da jie´llem slävvõõttmõš.
2 §
Mie´rtõõzz
Tän lää´jjest juu´rdet:
1) Nuõrin vuâlla 29-ekksaid;
2) liikkee´es meerlažvuõđin nuõri täävtõõlâž tuåimmjumuužž meerlažõhttsažkåå´ddest;
3) sosiaalaž staanmõõžžin nuõri årra čuä´jtum tuåmid jie´llemsilttõõzz pue´reem diõtt da čårrõõttâm vuâsttatuõsttâm beä´lest;
4) nuõrituâjain nuõri jiijjâz ääi´j âânnmõ´šše tillõõvvâm liikkee´es meerlažvuõđ ooudâsviikkmõõžž seämmanalla ku nuõri sosiaalaž staanmõõžž, nuõri šõddâm da jiõččmõõvvâm staanmõõžž di puõlvvõõǥǥi kõskksaž vuârrvaikktõõzz;
5) nuõripolitiikkin nuõri šõddâm- da jie´llemåårrmõõžžid;
6) vä´lddkååddlaž registõllum organisaatia, kåå´tt čõõđât tän lää´jj meä´r da šõddâmaalǥid da koon tuåimmjemvu´vdden lij obb jânnam;
7) vä´lddkååddlažnuõrituâi kääzzkâ´sttem registõllum organisaatia, koon tuåimmjumuužž vä´lddvue´ǩǩsaž ju´rddân lij raajjâd kääzzkõõzzid nuõrituâi takai ooudâsviikkmõššân;
8) nuõrituâi tuejjeeja organisaatiast registõllum organisaatia le´be jee´res õhttsažkåå´dd, koon tuåimmjumuužžâst hå´t bie´ǩǩ lij nuõrituâjj da koon nuõrituâjj lij veeidasvuõđstes ve´rddeemnallšem v´ä´lddkåådlaž nuõriorganisaatia tuåimmjumu´šše.
2 lååkk
Valdia nuõrituâjj da –politiikk
3 §
Ooudâsviikkmõš da õhttsažtuâjj
Mätt'tõsministeriast lij vasttõs nuõrituâi da –politiikk takai ooudâsviikkmõõžžâst.
Läänhalltõõzz tuåi´mmje nuõrituâi da –politiikk kuõskki aa´ššin valdia vu´vddvaaldšemve´rǧǧne´ǩǩen. Mätt'tõsministeria preemm lään nuõrituåim tuejjeemtäävvtõõzzid õõutsââ´jest läänhalltõõzzin.
Mätt'tõsministeriast lij vä´lddkåå´dd tää´zzest da läänhalltõõzzi vu´vddtää´zzest vasttõs nuõripolitiikk õ´httešiõttumuužžâst.
4 §
Nuõripolitiikk ooudâsviikkâmprogramm
Valdiasååbbar preemm juõ´ǩǩ neelljad ee´jj nuõripolitiikk ooudâsviikkâmprograamm.
Ooudâsviikkâmprogramm âânn se´st vä´lddkåådla nuõripolitiikk täävtõõzzid da vuâđđjuurdid läänai da koo´ddi nuõripolitiikklaž programmtuõjju. Ooudâsviikkâmprograamm ta´rǩǩeet taarbše´mmen. 
Ooudâsviikkâmprograamm valmštââll mätt'tõsministeria õhttsažtuâjast ä´ššvuä´mstee´jai jee´res ministeriaivui´m. Valmštõõllmõõžžâst âlgg kuullâd nuõrituâi da –politiikk vääžnmõš kruugid.
Ooudâsviikkâmprograammâst šiõtteet tää´rǩben valdiasåbbar asetõõzzin.
5 §
Valdia nuõriaa´šši saaǥǥstõõllâmkå´dd
Nuõrituâi da-politiikk ä´šštobddâmorgaanân lij valdia nuõriaa´šši saaǥǥstõõllâmkå´dd, koon peejj valdiasååbbar. Saaǥstõõllâmkå´dd tuåimmai mätt'tõsministeriain. Saaǥǥstõõllâmkåå´ddest vuei´tte lee´d juâkkaz aa´šši valmštõõllâm diõtt.
Saaǥǥstõõllâmkåå´dd tuâjjan lij:
1) u´vdded mätt'tõsministeria beälla ceälkkmuš nuõripolitiikk ooudâsviikkâmprogra´mme vä´lddem aa´ššin da ärvvtõõllâd piiriee´jji nuõripolitiikk ooudâsviikkâmprograamm čõõđtumuužžâst:
2) raajjâd maadârdõõzzid nuõrid kuõskki programmân da tuåimmân;
3) raajjâd ääi´jpoddsaž teâđaid nuõri da sij jie´llemåårrmõõžži peä´lest.
Saaǥǥstõõllâmkåå´ddest šiõtteet tää´rǩben valdiasåbbar asetõõzzin.
6 §
Ärvvtõõllmõš- da veä´ǩǩvuõtt'tuåimmkå´dd
Vä´lddkåådlai nuõriorganisaatiai da vä´lddkåådlai nuõrituâi kääzzkâ´sttemorganisaatiai veä´ǩǩvuõttaa´ššin mätt'tõsministeria ä´šštobddiordaanân lij ärvvtõõllâm- da veä´ǩǩvuõtt'tuåimmkå´dd, koon peejj valdiasååbbar. Tuåimmkå´dd vuäitt kõõskstes nõõmted juâkksid aa´šši valmštõõllâm diõtt.
Tuåimmkåå´dd tuâjjan lij:
1) raajjâd piiriee´jji mätt'tõsministeria beälla maadârdõs vä´lddkåådlai nuõriorganisaatiai da vä´lddkåådlai nuõrituâi kääzzkâ´sttemorganisaatiai valdiaveä´ǩǩvuõđi juâkkmõõžžâst;
2) u´vdded piiriee´jji mätt'tõsministeria beälla ceälkkmuš vä´lddkåådlai nuõriorganisaatiai da vä´lddkåådlai nuõrituâi kääzzkâ´sttemorganisaatiai veä´ǩǩvuõttââ´ntemvuõđin ooccmõõžži vuâđast;
3) u´vdded piiriee´jji mätt'tõsministeria beälla ceälkkmuš nuõrituâi tuejjeejai organisaatiai valdiaveä´ǩǩvuõđi juâkkmõõžžâst;
4) raajjâd mätt'tõsministeria raukkmõõžžâst ärvvõõzzid veä´ǩǩvuõđ vuäǯǯai organisaatiai tuåimmjumuužžâst.
Tuåimmkåå´ddest šiõtteet tää´rǩben valdiasåbbar asetõõzzin.
3 lååkk
Koo´ddi nuõrituâjj da -politiikk
7 §
Nuõrituâi da –politiikk oodâsviikkmõš da čõõđtumuš
Nuõrituâjj da –politiikk ko´lle kåå´dd tuâjaid. Nuõrituâi čõõđtumuužžâst va´sttee kåå´dd, nuõrisie´brr da jee´res nuõrituâjaid tue´jjeeja organisaatiad. Nuõrituâi kääzzkõõžžid vuei´tet raajjâd še vooudlânji koo´ddi õhttâstuâjjan.
Kåå´dd nuõrituâi da –politii´ǩǩe ko´lle nuõri šõddeemnallšem vuä´pstõs, tuåimmpõrtt da staarjõsvuei´ttmõõžž, teâtt- da vuä´pstemkääzzkõõzz, nuõrisie´bri da jee´res nuõriä´rttel tuä´rjjõs, liikkee'es, kulttuursaž da määŋdkulttuursaž nuõrituåimmjumuš, nuõri pirrõsšõddumuš di taarbse´mmen nuõri tuâjjpõrttkääzzkõõzz le´be jee´res pääiklaž åårrmõ´žže da taa´rbid suåppi tuåimmjemåå´bleǩ.
Nuõrituâi da –politiikk čõõđtet määŋgämmatsânji õhttâstuâjjan pääiklaž ve´rǧǧnee´ǩǩi di õhttsažtuâjjan nuõri, nuõrisie´bri da jee´res nuõrituâjaid tuejjeeja organisaatiaivui´m.
8 §
Nuõri vuässõõttmõš da kuullmõš
Nuõrid âlgg riâžžâd vuei´ttmõš vuässõõttâd pääiklaž da vooudlaž nuõrituâi da –politiikk kuõskki aa´šši ǩiõtt´tõõllmõ´šše. Lââ´ssen nuõrid âlgg kuullâd sij kuõskki aa´ššin.
4 lååkk
Valdiateäggtõs
9 §
Valdiavuässõs koo´ddid
Kådda miõđât valdiavuässõõzz tän lää´jj mie´lddsai ââ´nnemkuulid nu´tt mä´htt mätt'tõs- da kulttuurtuåim teäggtõõzzâst u´vddum lää´jjest (635/1998) šiõtteet. Valdiavuässõs âlgg ââ´nned 7§:fâst jurddum tuåimmjumu´šše.
10 §
Nuõriorganisaatiai da nuõrituâi kääzzkâ´sttemorganisaatiai valdiaveä´ǩǩvuõđ
Valdia mä´hssempla´nne vuei´tet vä´ldded piiriee´jji mie´rrteä´ǧǧ miõttâm diõtt takaiveä´ǩǩvuõttân vä´lddkåådlai nuõriorganisaatiaid da vä´lddkåådlai nuõrituâi kääzzkâ´sttemorganisaatiaid.
Vä´lddkåådlaž nuõriorganisaatia vuei´tte čuä´jted vuäǯǯam veä´ǩǩvuõđ registõllum kruuggorganisaatiai tuåimmjumu´šše. Lââ´ssen vä´lddkåådlaž nuõriorganisaatia vuei´tte čuä´jted pääiklaž sie´brid spesialveä´ǩǩvuõđid rää´jtum miârkktõ´sse. Takaiveä´ǩǩvuõđ jeät miõttu nåkkam nuõriorganisaatiaid, koon vä´lddvue´ǩǩsaž tuâjjan lij ooudâsviikkâd õõut škoou´l'jem-, mättjem- le´be seämma ååraš ämmatvuu´d mätt'tõõttmõõžž. Vä´lddvue´ǩǩsânji ämmatlaž riâššõõttmõõžž ooudâsviikki nuõriorganisaatia jeät še miõttu takaiveä´ǩǩvuõđ.
Organisaatiaid, kooi tuåimmjumuužžâst le´be veä´ǩǩvuõđâst šiõtteet jee´rab le´be koid miõttâmnallšem valdiaveä´ǩǩvuõđ diõtt lij pååđnallšem mie´rrteä´ǧǧ valdia mä´hssemplaanâst, jeät tän lää´jj nuä´jain miõttu takaiveä´ǩǩvuõđ.
Vä´lddkåådlaž nuõriorganisaatiai da tõõi kruuggorganisaatiai veä´ǩǩvuõđ miõđât tuejjeemvuâđđõõvvmõõžž nalla. Tuejjeemvuâđđõõvvmõõžž liâ tuåimmjumuužž šlaajj, veeidasvuõtt da ekonomivuõtt. Veä´ǩǩvuõđ miõttâm poodd vää´ldet lââ´ssen lokku tuåimmjumuužž ääi´jpoddsaž õhttsažkåådlaž vääžnaivuõtt di veä´ǩǩvuõđ tarbb.
Priimmâmnallšem tuåimmjemkuullân jeät primmu jäärnaǩtuåimmjumuužžâst šõddâm kuulid. 
Mätt'tõsministeria preemm tän paragraaff nuä´jain veä´ǩǩtemnallšem organisaatiad. 
Tää´rǩab šeâttmõõžž tuejjeemvuâđđõõvvmõõžžâst, primmum kuulin, mõõntõõllmõõžžâst, ko´st vie´ǩǩnallšem organisaatiaid priimât, da jee´res tuejjeemvuâđđõõvvmõõžžâst vuei´tet u´vdded valdiasåbbar asetõõzzin.
11 §
Nuõrituâi tuejjeeja organisaatiai valdiaveä´ǩǩvuõđ
Valdia mä´hssempla´nne vuei´tet vä´ldded piiriee´jji mie´rrteä´ǧǧ miõttâmnalla takaiveä´ǩǩvuõđin nuõrituâi tuejjeejai organisaatiaid. Veä´ǩǩvuõđi miõttmõõžžâst jä´ǩǩtet, mâi´d 10 §:f 2 da 3 momeentest šiõtteet.
Tää´rǩab šeâttmõõžžid veä´ǩǩvuõttvuâđain vuei´tet u´vdded valdiasåbbar asetõõzzin.
12 §
Vä´lddkåådlai nuõrikõõskõõzz valdiaveä´ǩǩvuõđ
Valdia mä´hssempla´nne vuei´tet vä´ldded piiriee´jji mie´rrteä´ǥǥ miõttâm diõtt vä´lddkåådlai nuõrikõõskõõzzi tuimmjumu´šše da raajjmõ´šše. Tuåimmjemveä´ǩǩvuõđ miõđât jäänaš tuejjeemvuâđđõõvvmõõžž nalla nuõriââ´nnem da kõõskõõzzi tuåimmjemjuurd vuâđain. Tuåimmjumuužžâs altteem kõõskõõzzid veä´ǩǩvuõtt vuei´tet miõttâd ärvvõõzz vuâđain.
Jäärnaǩpaai´ǩin âlgg čõõđted tän lää´jj meä´r da šõddâmaalǥid da lee´d takaiäukksa. Jäärnaǩpaai´ǩi mååžna pâi´lpääccõs âlgg ââ´nned jäärnaǩpaai´ǩi di tõõi kääzzkõõžži ooudâsviikkmõ´šše. Mätt'temministeria preemm ooccmõõžžâst vie´ǩǩtemnallšem jäärnaǩpaai´ǩid tän lää´jj kruu´ǧe.
Tää´rǩab šeâttmõõžžid vie´ǩǩtemnallšem jäärnaǩpaai´ǩi priimm'muužž vuâđain di jäärnaǩpaai´ǩi tuåimmjumuužž da tääl riâššmõõžžâst vuei´tet u´vdded valdiasåbbar asetõõzzin.
13 §
Jee´rab valdiaveä´ǩǩvuõđ
Valdia mä´hssempla´nne vuei´tet vä´ldded piiriee´jji mie´rrteä´ǧǧ nuõrituõjju da –politiikk beälla kuulli tu´tǩǩumu´šše, meerlažkõskksaž nuõriõhttsažtuõjju, nuõripõõrti raajjmõ´šše, vuâđđko´rjjumu´šše da niâvvaid di nuõrituâi ooudâsviikkâmtuåimmjumu´šše.
5 lååkk
Påå´d šeâttmõõžž:
14 §
Valdiaveä´ǩǩvuõttve´rǧǧne´ǩǩ
Valdiaveä´ǩǩvuõttve´rǧǧne´ǩǩen tän lää´jjest ju´rddum aa´ššin liâ mätt'tõsministeria.
Mätt´tõsministeria vuäitt čuä´jted läänhalltõõzz miõttâm diõtt mä´hssempla´nne valddum veä´ǩǩmie´rrtie´ǧǧid.
15 §
Valdiavuässõõzzi da –veä´ǩǩvuõđi teäggtõs
Tän lää´jjest ju´rddum valdiavuässõõzz di –veä´ǩǩvuõđ čõõđtet vuõss'sâjjsânji vei´kkjem da teä´ǧǧvue´rbbsiõri vuei´ttemvää´rin.
16 §
Valdiaveä´ǩǩvuõđlää´jj suåvvtumuš
Ooudbeä´lnn 10–13 §:fâst ju´rddum valdiaveä´ǩǩvuõ´tte suåvtõõlât mudoi, mâi´d valdia vie´ǩǩtemlää´jjest (688/2001) šiõtt'teet.
6 lååkk
Viõ´ǩǩepuättmõš- da se´rddemšeâttmõõžž
17 §
Viõ´ǩǩepuättmõš
Tät lää´ǩǩ puätt viõ´ǩǩe pâ´zzlâšttammannu 1. peei´v 2006. Lää´jj 10 da 11 § puä´tte seârvvna viõ´ǩǩe ođđee´jjmannu 1. peei´v 2007.
Tän laa´jjin jaukkeed tä´lvvmannu 24 peei´v 1995 u´vddum nuõrituâjjlää´ǩǩ (235/1995) tõõzz mâ´ŋŋlakast tuejjuum muuttõõzzivui´m. Jaukkuum lää´jj 8 §:f suåvvtet seârvvna veâl ee´jj 2006 lo´ppe.
Ouddâl lää´jj viõ´ǩǩepuättmõõžž vuei´tet riõmmâd lää´jj tiu´ddepiijjâm oudldem tuåimid.
18 §
Serddšeâttmõõžž
Ouddâl tän lää´jj viõ´ǩǩepuättmõõžž nõõmtum nuõriaa´šši saaǥǥstõõllâmkå´dd da nuõriorganisaatiai veä´ǩǩvuõtt'tuåimmkå´dd juä´tǩǩe tuåimmjumuužžâs tuåimmpââi lo´ppe. 
Ouddâl tän lää´jj viõ´ǩǩepuättmõõžž veä´ǩǩvuõttân primm'mum nuõriorganisaatiad da nuõrituâi kääzzkâ´sttemorganisaatiad seillte valdiaveä´ǩǩvuõđââ´ntemvuõđâs ee´jj 2006 loopp räjja, te´l ko mätt'tõsministeria ij ouddâl tõn jee´resnalla mu´tted ää´šš kuõskki tu´mmstõõǥǥâs le´be jaukkâd tõn.
Ouddâl tän lää´jj viõ´ǩǩepuättmõõžž veä´ǩǩvuõttân primm'mum vä´lddkåådlaž nuõrikõõskõõzz seillte tän lää´jj viõ´ǩǩe puättmõõžžâst valdiaveä´ǩǩvuõđââ´ntemvuõđâs.
